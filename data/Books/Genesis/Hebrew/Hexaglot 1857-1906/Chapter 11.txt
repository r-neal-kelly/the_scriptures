⸨cen⸩פרשה יא׃

¹ וַֽיְהִ֥י כָל־הָאָ֖רֶץ שָׂפָ֣ה אֶחָ֑ת וּדְבָרִ֖ים אֲחָדִֽים׃
² וַֽיְהִ֖י בְּנָסְעָ֣ם מִקֶּ֑דֶם וַיִּמְצְא֥וּ בִקְעָ֛ה בְּאֶ֥רֶץ שִׁנְעָ֖ר וַיֵּ֥שְׁבוּ שָֽׁם׃
³ וַיֹּֽאמְר֞וּ אִ֣ישׁ אֶל⸨err:־⸩־־⸨/err⸩רֵעֵ֗הוּ הָ֚בָה נִלְבְּנָ֣ה לְבֵנִ֔ים וְנִשְׂרְפָ֖ה לִשְׂרֵפָ֑ה וַתְּהִ֨י לָהֶ֤ם הַלְּבֵנָה֙ לְאָ֔֗בֶן וְהַ֣חֵמָ֔ר הָיָ֥ה לָהֶ֖ם לַחֹֽמֶר׃
⁴ וַיֹּֽאמְר֞וּ הָ֣בָה ׀ נִבְנֶה־לָּ֣נוּ עִ֗יר וּמִגְדָּל וְרֹאשֹׁ֣ו בַשָּׁמַ֔יִם וְנַֽעֲשֶׂה־לָּ֖נוּ שֵׁ֑ם פֶּן⸨err:־⸩־־⸨/err⸩נָפ֖וּץ עַל⸨err:־⸩־־⸨/err⸩פְּנֵ֥י כָל־הָאָֽרֶץ׃
⁵ וַיֵּ֣רֶד יְהֹוָ֔ה לִרְאֹ֥ת אֶת־הָעִ֖יר וְאֶת⸨err:־⸩־־⸨/err⸩הַמִּגְדָּ֑ל אֲשֶׁ֥ר בָּ֖נוּ בְּנֵ֥י הָֽאָדָֽם׃
⁶ וַיֹּ֣אמֶר יְהֹוָה֗ הֵ֣ן עַ֤ם אֶחָד֙ וְשָׂפָ֤ה אַחַת֙ לְכֻלָּ֔ם וְזֶ֖ה הַֽחִלָּ֣ם לַֽעֲשֹׂ֑ות וְעַתָּה֙ לֹֽא־יִבָּצֵ֣ר מֵהֶ֔ם כֹּ֛ל אֲשֶׁ֥ר יָֽזְמ֖וּ לַֽעֲשֹֽׂות׃
⁷ הָ֚בָה נֵֽרְדָ֔ה וְנָֽבְלָ֥ה שָׁ֖ם שְׂפָתָ֑ם אֲשֶׁר֙ לֹ֣א יִשְׁמְע֔וּ אִ֖ישׁ שְׂפַ֥ת רֵעֵֽהוּ׃
⁸ וַיָּ֨פֶץ יְהֹוָ֥ה אֹתָ֛ם מִשָּׁ֖ם עַל⸨err:־⸩־־⸨/err⸩פְּנֵ֣י כָל⸨err:־⸩־־⸨/err⸩הָאָ֑רֶץ וַיַּחְדְּל֖וּ לִבְנֹ֥ת הָעִֽיר׃
⁹ עַל־כֵּ֞ן קָרָ֤א שְׁמָהּ֙ בָּבֶ֔ל כִּי־שָׁ֛ם בָּלַ֥ל יְהֹוָ֖ה שְׂפַ֣ת כָּל־הָאָ֑רֶץ וּמִשָּׁם֙ הֱפִיצָ֣ם יְהֹוָ֔ה עַל־פְּנֵ֖י כָּל־הָאָֽרֶץ׃

פ

¹⁰ אֵ֚לֶּה תֹּֽולְדֹ֣ת שֵׁ֔ם שֵׁ֚ם בֶּן־מְאַ֣ת שָׁנָ֔ה וַיֹּ֖ולֶד אֶת־אַרְפַּכְשָׁ֑ד שְׁנָתַ֖יִם אַחַ֥ר הַמַּבּֽוּל׃
¹¹ וַֽיְחִי־שֵׁ֗ם אַֽחֲרֵי֙ הֹֽולִידֹ֣ו אֶת־אַרְפַּכְשָׁ֔֯ד חֲמֵ֥שׁ מֵאֹ֖ות שָׁנָ֑ה וַיֹּ֥ולֶד בָּנִ֖ים וּבָנֹֽות׃

ס

¹² וְאַרְפַּכְשַׁ֣ד חַ֔י חָמֵ֥שׁ ⸨err:וּשְׁלֹשִׁ֖ים⸩וּשְׁלשִׁ֖ים⸨/err⸩ שָׁנָ֑ה וַיֹּ֖ולֶד אֶת־שָֽׁלַח׃
¹³ וַֽיְחִ֣י אַרְפַּכְשַׁ֗ד אַחֲרֵי֙ הֹֽולִידֹ֣ו אֶת־שֶׁ֔לַח ⸨err:שָׁלֹ֣שׁ⸩שָׁל֣שׁ⸨/err⸩ שָׁנִ֔ים וְאַרְבַּ֥ע מֵאֹ֖ות שָׁנָ֑ה וַיֹּ֥ולֶד בָּנִ֖ים וּבָנֹֽות׃

ס

¹⁴ וְשֶׁ֥לַח חַ֖י ⸨err:שְׁלֹשִׁ֣ים⸩שְׁלשִׁ֣ים⸨/err⸩ שָׁנָ֑ה וַיֹּ֖ולֶד אֶת־עֵֽבֶר׃
¹⁵ וַֽיְחִי־שֶׁ֗לַח אַֽחֲרֵי֙ הֹֽולִידֹ֣ו אֶת־עֵ֔בֶר ⸨err:שָׁלֹ֣שׁ⸩שָׁל֣שׁ⸨/err⸩ שָׁנִ֔ים וְאַרְבַּ֥ע מֵאֹ֖ות שָׁנָ֑ה וַיֹּ֥ולֶד בָּנִ֖ים וּבָנֹֽות׃

ס

¹⁶ וַֽיְחִי־עֵ֕בֶר אַרְבַּ֥ע ⸨err:וּשְׁלֹשִׁ֖ים⸩וּשְׁלשִׁ֖ים⸨/err⸩ שָׁנָ֑ה וַיֹּ֖ולֶד אֶת־פָּֽלֶג׃
¹⁷ וַֽיְחִי־עֵ֗בֶר אַֽחֲרֵי֙ הֹֽולִידֹ֣ו אֶת⸨err:־⸩־־⸨/err⸩פֶּ֔לֶג ⸨err:שְׁלֹשִׁ֣ים⸩שְׁלשִׁ֣ים⸨/err⸩ שָׁנָ֔ה וְאַרְבַּ֥ע מֵאֹ֖ות שָׁנָ֑ה וַיֹּ֥ולֶד בָּנִ֖ים וּבָנֹֽות׃

ס

¹⁸ וַֽיְחִי־פֶ֖לֶג ⸨err:שְׁלֹשִׁ֣ים⸩שְׁלשִׁ֣ים⸨/err⸩ שָׁנָ֑ה וַיֹּ֖ולֶד אֶת־רְעֽוּ׃
¹⁹ וַֽיְחִי־פֶ֗לֶג אַֽחֲרֵי֙ הֹֽולִידֹ֣ו אֶת־רְע֔וּ תֵּ֥שַׁע שָׁנִ֖ים וּמָאתַ֣יִם שָׁנָ֑ה וַיֹּ֥ולֶד בָּנִים וּבָנֹֽות׃

ס

²⁰ וַֽיְחִ֣י רְע֔וּ שְׁתַּ֥יִם ⸨err:וּשְׁלֹשִׁ֖ים⸩וּשְׁלשִׁ֖ים⸨/err⸩ שָׁנָ֑ה וַיֹּ֖ולֶד אֶת־שְׂרֽוּג׃
²¹ וַֽיְחִ֣י רְע֗וּ אַֽחֲרֵי֙ הֹֽולִידֹ֣ו אֶת־שְׂר֔וּג שֶׁ֥בַע שָׁנִ֖ים וּמָאתַ֣יִם שָׁנָ֑ה וַיֹּ֥ולֶד בָּנִ֖ים וּבָנֹֽות׃

ס

²² וַֽיְחִ֥י שְׂר֖וּג ⸨err:שְׁלֹשִׁ֣ים⸩שְׁלשִׁ֣ים⸨/err⸩ שָׁנָ֑ה וַיֹּ֖ולֶד אֶת־נָחֹֽור׃
²³ וַֽיְחִ֣י שְׂר֗וּג אַֽחֲרֵ֛י הֹֽולִידֹ֥ו אֶת־נָחֹ֖ור מָאתַ֣יִם שָׁנָ֑ה וַיֹּ֥ולֶד בָּנִ֖ים וּבָנֹֽות׃

ס

²⁴ וַֽיְחִ֣י נָחֹ֔ור תֵּ֥שַׁע וְעֶשְׂרִ֖ים שָׁנָ֑ה וַיֹּ֖ולֶד אֶת־תָּֽרַח׃
²⁵ וַֽיְחִ֣י נָחֹ֗ור אַֽחֲרֵי֙ הֹֽולִידֹ֣ו אֶת־תֶּ֔רַח תְּשַׁע־עֶשְׂרֵ֥ה שָׁנָ֖ה וּמְאַ֣ת שָׁנָ֑ה וַיֹּ֥ולֶד בָּנִ֖ים וּבָנֹֽות׃

ס

²⁶ וַֽיְחִי־תֶ֖רַח שִׁבְעִ֣ים שָׁנָ֑ה וַיֹּ֙ולֶד֙ אֶת־אַבְרָ֔ם אֶת־נָחֹ֖ור וְאֶת־הָרָֽן׃
²⁷ וְאֵ֙לֶּה֙ תֹּֽולְדֹ֣ת תֶּ֔רַח תֶּ֚רַח הֹולִ֣יד אֶת־אַבְרָ֔ם אֶת־נָחֹ֖ור וְאֶת־הָרָ֑ן וְהָרָ֖ן הֹולִ֥יד אֶת־לֹֽוט׃
²⁸ וַיָּ֣מָת הָרָ֔ן עַל־פְּנֵ֖י תֶּ֣רַח אָבִ֑יו בְּאֶ֥רֶץ מֹֽולַדְתֹּ֖ו בְּא֥וּר כַּשְׂדִּֽים׃
²⁹ וַיִּקַּ֨ח אַבְרָ֧ם וְנָחֹ֛ור לָהֶ֖ם נָשִׁ֑ים שֵׁ֤ם אֵֽשֶׁת־אַבְרָם֙ שָׂרַ֔י וְשֵׁ֤ם אֵֽשֶׁת־נָחֹור֙ מִלְכָּ֔ה בַּת־הָרָ֥ן אֲבִֽי־מִלְכָּ֖ה וַֽאֲבִ֥י יִסְכָּֽה׃
³⁰ וַתְּהִ֥י שָׂרַ֖י עֲקָרָ֑ה אֵ֥ין לָ֖הּ וָלָֽד׃
³¹ וַיִּקַּ֨ח תֶּ֜רַח אֶת־אַבְרָ֣ם בְּנֹ֗ו וְאֶת־לֹ֤וט בֶּן־הָרָן֙ בֶּן־בְּנֹ֔ו וְאֵת֙ שָׂרַ֣י כַּלָּתֹ֔ו אֵ֖שֶׁת אַבְרָ֣ם בְּנֹ֑ו וַיֵּֽצְא֨וּ אִתָּ֜ם מֵא֣וּר כַּשְׂדִּ֗ים לָלֶ֙כֶת֙ אַ֣רְצָה כְּנַ֔עַן וַיָּבֹ֥אוּ עַד־חָרָ֖ן וַיֵּ֥שְׁבוּ שָֽׁם׃
³² וַיִּֽהְי֣וּ יְמֵי־תֶ֔רַח חָמֵ֥שׁ שָׁנִ֖ים וּמָאתַ֣יִם שָׁנָ֑ה וַיָּ֥מָת תֶּ֖רַח בְּחָרָֽן׃

⸨cen⸩פ פ פ ג