⸨cen⸩CAPUT XIV⸼

⸨lang:English⸩1 ⸨/lang⸩⸨sc⸩Factum⸨/sc⸩ est autem in illo tempore, ut Amraphel rex Sennaar, et Arioch rex Ponti, et Chodorlahomor rex Elamitarum, et Thadal rex Gentium,
⸨lang:English⸩2 ⸨/lang⸩Inirent bellum contra Bara regem Sodomorum, et contra Bersa regem Gomorrhæ, et contra Sennaab regem Adamæ, et contra Semeber regem Seboim, contraque regem Balæ, ipsa est Segor.
⸨lang:English⸩3 ⸨/lang⸩Omnes hi convenerunt in vallem Silvestrem, quæ nunc est mare salis.
⸨lang:English⸩4 ⸨/lang⸩Duodecim enim annis servierant Chodorlahomor, et tertiodecimo anno recesserunt ab eo.
⸨lang:English⸩5 ⸨/lang⸩Igitur quartodecimo anno venit Chodorlahomor, et reges qui erant cum eo: percusseruntque Raphaim in Astarothcarnaim, et Zuzim cum eis, et Emim in Save Cariathaim,
⸨lang:English⸩6 ⸨/lang⸩Et Chorræos in montibus Seir, usque ad campestria Pharan, quæ est in solitudine.
⸨lang:English⸩7 ⸨/lang⸩Reversique sunt, et venerunt ad fontem Misphat, ipsa est Cades: et percusserunt omnem regionem Amalecitarum, et Amorrhæum qui habitabat in Asasonthamar.
⸨lang:English⸩8 ⸨/lang⸩Et egressi sunt rex Sodomorum, et rex Gomorrhæ, rexque Adamæ, et rex Seboim, necnon et rex Balæ, quæ est Segor: et direxerunt aciem contra eos in valle Silvestri:
⸨lang:English⸩9 ⸨/lang⸩Scilicet adversus Chodorlahomor regem Elamitarum, et Thadal regem Gentium, et Amraphel regem Sennaar, et Arioch regem Ponti: quatuor reges adversus quinque.
⸨lang:English⸩10 ⸨/lang⸩Vallis autem Silvestris habebat puteos multos bituminis. Itaque rex Sodomorum, et Gomorrhæ, terga verterunt, cecideruntque ibi: et qui remanserant, fugerunt ad montem.
⸨lang:English⸩11 ⸨/lang⸩Tulerunt autem omnem substantiam Sodomorum et Gomorrhæ, et universa quæ ad cibum pertinent, et abierunt:
⸨lang:English⸩12 ⸨/lang⸩Necnon et Lot et substantiam ejus, filium fratris Abram, qui habitabat in Sodomis.
⸨lang:English⸩13 ⸨/lang⸩Et ecce unus qui evaserat, nuntiavit Abram Hebræo, qui habitabat in convalle Mambre Amorrhæi, fratris Escol, et fratris Aner: hi enim pepigerant fœdus cum Abram.
⸨lang:English⸩14 ⸨/lang⸩Quod cum audisset Abram, captum videlicet Lot fratrem suum, numeravit expeditos vernaculos suos trecentos decem et octo: et persecutus est usque Dan.
⸨lang:English⸩15 ⸨/lang⸩Et divisis sociis, irruit super eos nocte: percussitque eos, et persecutus est eos usque Hoba, quæ est ad lævam Damasci.
⸨lang:English⸩16 ⸨/lang⸩Reduxitque omnem substantiam, et Lot fratrem suum cum substantia illius, mulieres quoque et populum.
⸨lang:English⸩17 ⸨/lang⸩Egressus est autem rex Sodomorum in occursum ejus, postquam reversus est a cæde Chodorlahomor, et regum qui cum eo erant in valle Save, quæ est vallis regis.
⸨lang:English⸩18 ⸨/lang⸩At vero Melchisedech rex Salem, proferens panem et vinum, erat enim sacerdos Dei altissimi,
⸨lang:English⸩19 ⸨/lang⸩Benedixit ei, et ait: Benedictus Abram Deo excelso, qui creavit cælum et terram:
⸨lang:English⸩20 ⸨/lang⸩Et benedictus Deus excelsus, quo protegente, hostes in manibus tuis sunt. Et dedit ei decimas ex omnibus.
⸨lang:English⸩21 ⸨/lang⸩Dixit autem rex Sodomorum ad Abram: Da mihi animas, cætera tolle tibi.
⸨lang:English⸩22 ⸨/lang⸩Qui respondit ei: Levo manum meam ad Dominum Deum excelsum, possessorem cæli et terræ,
⸨lang:English⸩23 ⸨/lang⸩Quod a filo subtegminis usque ad corrigiam caligæ, non accipiam ex omnibus quæ tua sunt, ne dicas: Ego ditavi Abram:
⸨lang:English⸩24 ⸨/lang⸩Exceptis his, quæ comederunt juvenes, et partibus virorum, qui venerunt mecum, Aner, Escol, et Mambre: isti accipient partes suas.