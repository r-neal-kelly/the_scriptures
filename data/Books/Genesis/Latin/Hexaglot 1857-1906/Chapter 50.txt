⸨cen⸩CAPUT L⸼

⸨lang:English⸩1 ⸨/lang⸩⸨sc⸩Quod⸨/sc⸩ cernens Joseph, ruit super faciem patris flens et deosculans eum.
⸨lang:English⸩2 ⸨/lang⸩Præcepitque servis suis medicis ut aromatibus condirent patrem.
⸨lang:English⸩3 ⸨/lang⸩Quibus jussa explentibus, transierunt quadraginta dies: iste quippe mos erat cadaverum conditorum: flevitque eum Ægyptus septuaginta diebus.
⸨lang:English⸩4 ⸨/lang⸩Et expleto planctus tempore, locutus est Joseph ad familiam Pharaonis: Si inveni gratiam in conspectu vestro, loquimini in auribus Pharaonis:
⸨lang:English⸩5 ⸨/lang⸩Eo quod pater meus adjuraverit me, dicens: En morior, in sepulchro meo quod fodi mihi in terra Chanaan, sepelies me. Ascendam igitur, et sepeliam patrem meum, ac revertar.
⸨lang:English⸩6 ⸨/lang⸩Dixitque ei Pharao: Ascende et sepeli patrem tuum sicut adjuratus es.
⸨lang:English⸩7 ⸨/lang⸩Quo ascendente, ierunt cum eo omnes senes domus Pharaonis, cunctique majores natu terræ Ægypti:
⸨lang:English⸩8 ⸨/lang⸩Domus Joseph cum fratribus suis, absque parvulis et gregibus, atque armentis, quæ dereliquerant in terra Gessen.
⸨lang:English⸩9 ⸨/lang⸩Habuit quoque in comitatu currus et equites; et facta est turba non modica.
⸨lang:English⸩10 ⸨/lang⸩Veneruntque ad Aream Atad, quæ sita est trans Jordanem: ubi celebrantes exequias planctu magno atque vehementi, impleverunt septem dies.
⸨lang:English⸩11 ⸨/lang⸩Quod cum vidissent habitatores terræ Chanaan, dixerunt: Planctus magnus est iste Ægyptiis. Et idcirco vocatum est nomen loci illius, Planctus Ægypti.
⸨lang:English⸩12 ⸨/lang⸩Fecerunt ergo filii Jacob sicut præceperat eis:
⸨lang:English⸩13 ⸨/lang⸩Et portantes eum in terram Chanaan, sepelierunt eum in spelunca duplici, quam emerat Abraham cum agro in possessionem sepulchri ab Ephron Hethæo contra faciem Mambre.
⸨lang:English⸩14 ⸨/lang⸩Reversusque est Joseph in Ægyptum cum fratribus suis, et omni comitatu, ⸨fix:sepulto⸩scpulto⸨/fix⸩ patre.
⸨lang:English⸩15 ⸨/lang⸩Quo mortuo, timentes fratres ejus, et mutuo colloquentes: Ne forte memor sit injuriæ quam passus est, et redat nobis omne malum quod fecimus,
⸨lang:English⸩16 ⸨/lang⸩Mandaverunt ei, dicentes: Pater tuus præcepit nobis, antequam moreretur,
⸨lang:English⸩17 ⸨/lang⸩Ut hæc tibi verbis illius diceremus: Obsecro ut obliviscaris sceleris fratrum tuorum, et peccati atque malitiæ quam exercuerunt in te: nos quoque oramus ut servis Dei patris tui dimittas iniquitatem hanc. Quibus auditis flevit Joseph.
⸨lang:English⸩18 ⸨/lang⸩Veneruntque ad eum fratres sui: et proni adorantes in terram dixerunt: Servi tui sumus.
⸨lang:English⸩19 ⸨/lang⸩Quibus ille respondit: Nolite timere: num Dei possumus resistere voluntati?
⸨lang:English⸩20 ⸨/lang⸩Vos cogitastis de me malum: sed Deus vertit illud in bonum, ut exaltaret me, sicut in præsentiarum cernitis, et salvos faceret multos populos.
⸨lang:English⸩21 ⸨/lang⸩Nolite timere: ego pascam vos et parvulos vestros; consolatusque est eos, et blande ac leniter est locutus.
⸨lang:English⸩22 ⸨/lang⸩Et habitavit in Ægypto cum omni domo patris sui: vixitque centum decem annis.
⸨lang:English⸩23 ⸨/lang⸩Et vidit Ephraim filios usque ad tertiam generationem. Filii quoque Machir filii Manasse nati sunt in genibus Joseph.
⸨lang:English⸩24 ⸨/lang⸩Quibus transactis, locutus est fratribus suis: Post mortem meam Deus visitabit vos, et ascendere vos faciet de terra ista ad terram quam juravit Abraham, Isaac, et Jacob.
⸨lang:English⸩25 ⸨/lang⸩Cumque adjurasset eos atque dixisset Deus visitabit vos: asportate ossa mea vobiscum de loco isto:
⸨lang:English⸩26 ⸨/lang⸩Mortuus est, expletis centum decem vitæ suæ annis. Et conditus aromatibus, repositus est in loculo in Ægypto.