⸨cen⸩CAPUT VI⸼

⸨lang:English⸩1 ⸨/lang⸩⸨sc⸩Cumque⸨/sc⸩ cœpissent homines multiplicari super terram, et filias procreassent,
⸨lang:English⸩2 ⸨/lang⸩Videntes filii Dei filias hominum quod essent pulchræ, acceperunt sibi uxores ex omnibus, quas elegerant.
⸨lang:English⸩3 ⸨/lang⸩Dixitque Deus: Non permanebit spiritus meus in homine in æternum, quia caro est: eruntque dies illius centum viginti annorum.
⸨lang:English⸩4 ⸨/lang⸩Gigantes autem erant super terram in diebus illis. Postquam enim ingressi sunt filii Dei ad filias hominum, illæque genuerunt, isti sunt potentes a sæculo viri famosi.
⸨lang:English⸩5 ⸨/lang⸩Videns autem Deus quod multa malitia hominum esset in terra, et cuncta cogitatio cordis intenta esset ad malum omni tempore,
⸨lang:English⸩6 ⸨/lang⸩Pœnituit eum quod hominem fecisset in terra. Et tactus dolore cordis intrinsecus,
⸨lang:English⸩7 ⸨/lang⸩Delebo, inquit, hominem, quem creavi, a facie terræ, ab homine usque ad animantia, a reptili usque ad volucres cæli: pœnitet enim me fecisse eos.
⸨lang:English⸩8 ⸨/lang⸩Noe vero invenit gratiam coram Domino.
⸨lang:English⸩9 ⸨/lang⸩Hæ sunt generationes Noe: Noe vir justus atque perfectus fuit in generationibus suis, cum Deo ambulavit.
⸨lang:English⸩10 ⸨/lang⸩Et genuit tres filios, Sem, Cham, et Japheth.
⸨lang:English⸩11 ⸨/lang⸩Corrupta est autem terra coram Deo, et repleta est iniquitate.
⸨lang:English⸩12 ⸨/lang⸩Cumque vidisset Deus terram esse corruptam (omnis quippe caro corruperat viam suam super terram),
⸨lang:English⸩13 ⸨/lang⸩Dixit ad Noe: Finis universæ carnis venit coram me: repleta est terra iniquitate a facie eorum, et ego disperdam eos cum terra.
⸨lang:English⸩14 ⸨/lang⸩Fac tibi arcam de lignis lævigatis: mansiunculas in arca facies, et bitumine linies intrinsecus et extrinsecus.
⸨lang:English⸩15 ⸨/lang⸩Et sic facies eam: Trecentorum cubitorum erit longitudo arcæ, quinquaginta cubitorum latitudo, et triginta cubitorum altitudo illius.
⸨lang:English⸩16 ⸨/lang⸩Fenestram in arca facies, et in cubito consummabis summitatem ejus: ostium autem arcæ pones ex latere: deorsum, cœnacula, et tristega facies in ea.
⸨lang:English⸩17 ⸨/lang⸩Ecce ego adducam aquas diluvii super terram, ut interficiam omnem carnem, in qua spiritus vitæ est subter cælum: universa quæ in terra sunt, consumentur.
⸨lang:English⸩18 ⸨/lang⸩Ponamque fœdus meum tecum: et ingredieris arcam tu, et filii tui, uxor tua, et uxores filiorum tuorum, tecum.
⸨lang:English⸩19 ⸨/lang⸩Et ex cunctis animantibus universæ carnis bina induces in arcam, ut vivant tecum: masculini sexus et feminini.
⸨lang:English⸩20 ⸨/lang⸩De volucribus juxta genus suum, et de jumentis in genere suo, et ex omni reptili terræ secundum genus suum: bina de omnibus ingredientur tecum, ut possint vivere.
⸨lang:English⸩21 ⸨/lang⸩Tolles igitur tecum ex omnibus escis, quæ mandi possunt, et comportabis apud te: et erunt tam tibi, quam illis in cibum.
⸨lang:English⸩22 ⸨/lang⸩Fecit igitur Noe omnia quæ præceperat illi Deus.