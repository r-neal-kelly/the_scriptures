⸨cen⸩CAPUT XXXII⸼

⸨lang:English⸩1 ⸨/lang⸩⸨sc⸩Jacob⸨/sc⸩ quoque abiit itinere quo cœperat: fueruntque ei obviam angeli Dei.
⸨lang:English⸩2 ⸨/lang⸩Quos cum vidisset, ait: Castra Dei sunt hæc: et appellavit nomen loci illius Mahanaim, id est, castra.
⸨lang:English⸩3 ⸨/lang⸩Misit autem et nuntios ante se ad Esau fratrem suum in terram Seir, in regionem Edom:
⸨lang:English⸩4 ⸨/lang⸩Præcepitque eis, dicens: Sic loquimini domino meo Esau: Hæc dicit frater tuus Jacob: Apud Laban peregrinatus sum, et fui usque in præsentem diem.
⸨lang:English⸩5 ⸨/lang⸩Habeo boves, et asinos, et oves, et servos, et ancillas: mittoque nunc legationem ad dominum meum, ut inveniam gratiam in conspectu tuo.
⸨lang:English⸩6 ⸨/lang⸩Reversique sunt nuntii ad Jacob, dicentes: Venimus ad Esau fratrem tuum, et ecce properat tibi in occursum cum quadringentis viris.
⸨lang:English⸩7 ⸨/lang⸩Timuit Jacob valde: et perterritus divisit populum qui secum erat, greges quoque et oves et boves, et camelos, in duas turmas,
⸨lang:English⸩8 ⸨/lang⸩Dicens: Si venerit Esau ad unam turmam, et percusserit eam, alia turma, quæ reliqua est, salvabitur.
⸨lang:English⸩9 ⸨/lang⸩Dixitque Jacob: Deus patris mei Abraham, et Deus patris mei Isaac: Domine, qui dixisti mihi: Revertere in terram tuam, et in locum nativitatis tuæ, et benefaciam tibi:
⸨lang:English⸩10 ⸨/lang⸩Minor sum cunctis miserationibus tuis, et veritate tua quam explevisti servo tuo. In baculo meo transivi Jordanem istum, et nunc cum duabus turmis regredior.
⸨lang:English⸩11 ⸨/lang⸩Erue me de manu fratris mei Esau, quia valde eum timeo: ne forte veniens percutiat matrem cum filiis.
⸨lang:English⸩12 ⸨/lang⸩Tu locutus es quod benefaceres mihi, et dilatares semen meum sicut arenam maris, quæ præ multitudine numerari non potest.
⸨lang:English⸩13 ⸨/lang⸩Cumque dormisset ibi nocte illa, separavit de his quæ habebat, munera Esau fratri suo,
⸨lang:English⸩14 ⸨/lang⸩Capras ducentas, hircos viginti, oves ducentas, et arietes viginti,
⸨lang:English⸩15 ⸨/lang⸩Camelos fœtas cum pullis suis triginta, vaccas quadraginta, et tauros viginti, asinas viginti, et pullos earum decem.
⸨lang:English⸩16 ⸨/lang⸩Et misit per manus servorum suorum singulos seorsum greges, dixitque pueris suis: Antecedite me, et sit spatium inter gregem et gregem.
⸨lang:English⸩17 ⸨/lang⸩Et præcepit priori dicens: Si obvium habueris fratrem meum Esau, et interrogaverit te, Cujus es? aut, Quo vadis? aut, Cujus sunt ista quæ sequeris?
⸨lang:English⸩18 ⸨/lang⸩Respondebis: Servi tui Jacob; munera misit domino meo Esau: ipse quoque post nos venit.
⸨lang:English⸩19 ⸨/lang⸩Similiter dedit mandata secundo, et tertio, et cunctis qui sequebantur greges, dicens: Iisdem verbis loquimini ad Esau, cum inveneritis eum.
⸨lang:English⸩20 ⸨/lang⸩Et addetis: Ipse quoque servus tuus Jacob iter nostrum insequitur; dixit enim: Placabo illum muneribus quæ præcedunt, et postea videbo illum, forsitan propitiabitur mihi.
⸨lang:English⸩21 ⸨/lang⸩Præcesserunt itaque munera ante eum, ipse vero mansit nocte illa in castris.
⸨lang:English⸩22 ⸨/lang⸩Cumque mature surrexisset, tulit duas uxores suas et totidem famulas, cum undecim filiis, et transivit vadum Jaboc.
⸨lang:English⸩23 ⸨/lang⸩Traductisque omnibus quæ ad se pertinebant,
⸨lang:English⸩24 ⸨/lang⸩Mansit solus: et ecce vir luctabatur cum eo usque mane.
⸨lang:English⸩25 ⸨/lang⸩Qui cum videret quod eum superare non posset, tetigit nervum femoris ejus, et statim emarcuit.
⸨lang:English⸩26 ⸨/lang⸩Dixitque ad eum: Dimitte me, jam enim ascendit aurora. Respondit: Non dimittam te, nisi benedixeris mihi.
⸨lang:English⸩27 ⸨/lang⸩Ait ergo: Quod nomen est tibi? Respondit: Jacob.
⸨lang:English⸩28 ⸨/lang⸩At ille, Nequaquam, inquit, Jacob appellabitur nomen tuum, sed Israel: quoniam si contra Deum fortis fuisti, quanto magis contra homines prævalebis?
⸨lang:English⸩29 ⸨/lang⸩Interrogavit eum Jacob: Dic mihi, quo appellaris nomine? Respondit: Cur quæris nomen meum? Et benedixit ei in eodem loco.
⸨lang:English⸩30 ⸨/lang⸩Vocavitque Jacob nomen loci illius Phanuel, dicens: Vidi Deum facie ad faciem, et salva facta est anima mea.
⸨lang:English⸩31 ⸨/lang⸩Ortusque est ei statim sol, postquam transgressus est Phanuel: ipse vero claudicabat pede.
⸨lang:English⸩32 ⸨/lang⸩Quam ob causam non comedunt nervum filii Israel, qui emarcuit in femore Jacob, usque in præsentem diem: eo quod tetigerit nervum femoris ejus, et obstupuerit.