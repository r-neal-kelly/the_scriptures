⸨cen⸩CAPUT II⸼

⸨lang:English⸩1 ⸨/lang⸩⸨sc⸩Igitur⸨/sc⸩ perfecti sunt cæli et terra, et omnis ornatus eorum.
⸨lang:English⸩2 ⸨/lang⸩Complevitque Deus die septimo opus suum quod fecerat, et requievit die septimo ab universo opere quod patrarat.
⸨lang:English⸩3 ⸨/lang⸩Et benedixit diei septimo; et sanctificavit illum: quia in ipso cessaverat ab omni opere suo quod creavit Deus ut faceret.
⸨lang:English⸩4 ⸨/lang⸩Istæ sunt generationes cæli et terræ, quando creata sunt, in die quo fecit Dominus Deus cælum et terram:
⸨lang:English⸩5 ⸨/lang⸩Et omne virgultum agri antequam oriretur in terra, omnemque herbam regionis priusquam germinaret: non enim pluerat Dominus Deus super terram, et homo non erat qui operaretur terram:
⸨lang:English⸩6 ⸨/lang⸩Sed fons ascendebat e terra, irrigans universam superficiem terræ.
⸨lang:English⸩7 ⸨/lang⸩Formavit igitur Dominus Deus hominem de limo terræ, et inspiravit in faciem ejus spiraculum vitæ, et factus est homo in animam viventem.
⸨lang:English⸩8 ⸨/lang⸩Plantaverat autem Dominus Deus paradisum voluptatis a principio: in quo posuit hominem quem formaverat.
⸨lang:English⸩9 ⸨/lang⸩Produxitque Dominus Deus de humo omne lignum pulchrum visu, et ad vescendum suave: lignum etiam vitæ in medio paradisi, lignumque scientiæ boni et mali.
⸨lang:English⸩10 ⸨/lang⸩Et fluvius egrediebatur de loco voluptatis ad irrigandum paradisum, qui inde dividitur in quatuor capita.
⸨lang:English⸩11 ⸨/lang⸩Nomen uni Phison: ipse est qui circuit omnem terram Hevilath, ubi nascitur aurum:
⸨lang:English⸩12 ⸨/lang⸩Et aurum terræ illius optimum est: ibi invenitur bdellium, et lapis onychinus.
⸨lang:English⸩13 ⸨/lang⸩Et nomen fluvii secundi Gehon: ipse est qui circumit omnem terram Æthiopiæ.
⸨lang:English⸩14 ⸨/lang⸩Nomen vero fluminis tertii, Tygris: ipse vadit contra Assyrios. Fluvius autem quartus, ipse est Euphrates.
⸨lang:English⸩15 ⸨/lang⸩Tulit ergo Dominus Deus hominem, et posuit eum in paradiso voluptatis, ut operaretur et custodiret illum:
⸨lang:English⸩16 ⸨/lang⸩Præcepitque ei dicens: Ex omni ligno paradisi comede.
⸨lang:English⸩17 ⸨/lang⸩De ligno autem scientiæ boni et mali ne comedas: in quocumque enim die comederis ex eo, morte morieris.
⸨lang:English⸩18 ⸨/lang⸩Dixit quoque Dominus Deus: Non est bonum esse hominem solum: faciamus ei adjutorium simile sibi.
⸨lang:English⸩19 ⸨/lang⸩Formatis igitur, Dominus Deus, de humo cunctis animantibus terræ, et universis volatilibus cæli, adduxit ea ad Adam, ut videret quid vocaret ea: omne enim quod vocavit Adam animæ viventis, ipsum est nomen ejus.
⸨lang:English⸩20 ⸨/lang⸩Appellavitque Adam nominibus suis cuncta animantia, et universa volatilia cæli, et omnes bestias terræ: Adæ vero non inveniebatur adjutor similis ejus.
⸨lang:English⸩21 ⸨/lang⸩Immisit ergo Dominus Deus soporem in Adam: cumque obdormisset, tulit unam de costis ejus, et replevit carnem pro ea.
⸨lang:English⸩22 ⸨/lang⸩Et ædificavit Dominus Deus costam, quam tulerat de Adam, in mulierem: et adduxit eam ad Adam.
⸨lang:English⸩23 ⸨/lang⸩Dixitque Adam: Hoc nunc, os ex ossibus meis, et caro de carne mea: hæc vocabitur Virago, quoniam de viro sumpta est.
⸨lang:English⸩24 ⸨/lang⸩Quamobrem relinquet homo patrem suum, et matrem, et adhærebit uxori suæ: et erunt duo in carne una.
⸨lang:English⸩25 ⸨/lang⸩Erat autem uterque nudus, Adam scilicet et uxor ejus: et non erubescebant.