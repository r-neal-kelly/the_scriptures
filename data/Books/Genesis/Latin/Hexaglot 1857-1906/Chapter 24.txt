⸨cen⸩CAPUT XXIV⸼

⸨lang:English⸩1 ⸨/lang⸩⸨sc⸩Erat⸨/sc⸩ autem Abraham senex, dierumque multorum: et Dominus in cunctis benedixerat ei.
⸨lang:English⸩2 ⸨/lang⸩Dixitque ad servum seniorem domus suæ, qui præerat omnibus quæ habebat: Pone manum tuam subter femur meum,
⸨lang:English⸩3 ⸨/lang⸩Ut adjurem te per Dominum, Deum cæli et terræ, ut non accipias uxorem filio meo de filiabus Chananæorum, inter quos habito:
⸨lang:English⸩4 ⸨/lang⸩Sed ad terram et cognationem meam proficiscaris, et inde accipias uxorem filio meo Isaac.
⸨lang:English⸩5 ⸨/lang⸩Respondit servus: Si noluerit mulier venire mecum in terram hanc, numquid reducere debeo filium tuum ad locum, de quo tu egressus es?
⸨lang:English⸩6 ⸨/lang⸩Dixitque Abraham: Cave nequando reducas filium meum illuc.
⸨lang:English⸩7 ⸨/lang⸩Dominus Deus cæli, qui tulit me de domo patris mei, et de terra nativitatis meæ, qui locutus est mihi et juravit mihi, dicens: Semini tuo dabo terram hanc: ipse mittet angelum suum coram te, et accipies inde uxorem filio meo:
⸨lang:English⸩8 ⸨/lang⸩Sin autem mulier noluerit sequi te, non teneberis juramento: filium meum tantum ne reducas illuc.
⸨lang:English⸩9 ⸨/lang⸩Posuit ergo servus manum sub femore Abraham domini sui, et juravit illi super sermone hoc.
⸨lang:English⸩10 ⸨/lang⸩Tulitque decem camelos de grege domini sui, et abiit, ex omnibus bonis ejus portans secum, profectusque porrexit in Mesopotamiam ad urbem Nachor.
⸨lang:English⸩11 ⸨/lang⸩Cumque camelos fecisset accumbere extra oppidum juxta puteum aquæ vespere, tempore quo solent mulieres egredi ad hauriendam aquam, dixit:
⸨lang:English⸩12 ⸨/lang⸩Domine Deus domini mei Abraham, occurre, obsecro, mihi hodie, et fac misericordiam cum domino meo Abraham.
⸨lang:English⸩13 ⸨/lang⸩Ecce ego sto prope fontem aquæ, et filiæ habitatorum hujus civititatis egredientur ad hauriendam aquam.
⸨lang:English⸩14 ⸨/lang⸩Igitur puella, cui ego dixero: Inclina hydriam tuam ut bibam: et illa responderit, Bibe, quin et camelis tuis dabo potum: ipsa est, quam præparasti servo tuo Isaac: et per hoc intelligam quod feceris misericordiam cum domino meo.
⸨lang:English⸩15 ⸨/lang⸩Necdum intra se verba compleverat, et ecce Rebecca egrediebatur, filia Bathuel, filii Melchæ uxoris Nachor fratris Abraham, habens hydriam in scapula sua:
⸨lang:English⸩16 ⸨/lang⸩Puella decora nimis, virgoque pulcherrima, et incognita viro: descenderat autem ad fontem, et impleverat hydriam, ac revertebatur.
⸨lang:English⸩17 ⸨/lang⸩Occurritque ei servus, et ait: Pauxillum aquæ mihi ad bibendum præbe de hydria tua.
⸨lang:English⸩18 ⸨/lang⸩Quæ respondit: Bibe, domine mi: celeriterque deposuit hydriam super ulnam suam, et dedit ei potum.
⸨lang:English⸩19 ⸨/lang⸩Cumque ille bibisset, adjecit: Quin et camelis tuis hauriam aquam, donec cuncti bibant.
⸨lang:English⸩20 ⸨/lang⸩Effundensque hydriam in canalibus, recurrit ad puteum ut hauriret aquam: et haustam omnibus camelis dedit.
⸨lang:English⸩21 ⸨/lang⸩Ipse autem contemplabatur eam tacitus, scire volens utrum prosperum iter suum fecisset Dominus, an non.
⸨lang:English⸩22 ⸨/lang⸩Postquam autem biberunt cameli, protulit vir inaures aureas, appendentes siclos duos, et armillas totidem pondo siclorum decem.
⸨lang:English⸩23 ⸨/lang⸩Dixitque ad eam: Cujus es filia? indica mihi: est in domo patris tui locus ad manendum?
⸨lang:English⸩24 ⸨/lang⸩Quæ respondit: Filia sum Bathuelis, filii Melchæ, quem peperit ipsi Nachor.
⸨lang:English⸩25 ⸨/lang⸩Et addidit, dicens: Palearum quoque et fœni plurimum est apud nos, et locus spatiosus ad manendum.
⸨lang:English⸩26 ⸨/lang⸩Inclinavit se homo, et adoravit Dominum,
⸨lang:English⸩27 ⸨/lang⸩Dicens: Benedictus Dominus Deus domini mei Abraham, qui non abstulit misericordiam et veritatem suam a domino meo, et recto itinere me perduxit in domum fratris domini mei.
⸨lang:English⸩28 ⸨/lang⸩Cucurrit itaque puella, et nuntiavit in domum matris suæ omnia quæ audierat.
⸨lang:English⸩29 ⸨/lang⸩Habebat autem Rebecca fratrem nomine Laban, qui festinus egressus est ad hominem, ubi erat fons.
⸨lang:English⸩30 ⸨/lang⸩Cumque vidisset inaures et armillas in manibus sororis suæ, et audisset cuncta verba referentis: Hæc locutus est mihi homo: venit ad virum, qui stabat juxta camelos, et prope fontem aquæ:
⸨lang:English⸩31 ⸨/lang⸩Dixitque ad eum: Ingredere, benedicte Domini: cur foris stas? præparavi domum, et locum camelis.
⸨lang:English⸩32 ⸨/lang⸩Et introduxit eum in hospitium: ac destravit camelos, deditque paleas et fœnum, et aquam ad lavandos pedes ejus, et virorum qui venerant cum eo.
⸨lang:English⸩33 ⸨/lang⸩Et appositus est in conspectu ejus panis. Qui ait: Non comedam, donec loquar sermones meos. Respondit ei: Loquere.
⸨lang:English⸩34 ⸨/lang⸩At ille: Servus, inquit, Abraham sum:
⸨lang:English⸩35 ⸨/lang⸩Et Dominus benedixit domino meo valde, magnificatusque est: et dedit ei oves et boves, argentum et aurum, servos et ancillas, camelos et asinos.
⸨lang:English⸩36 ⸨/lang⸩Et peperit Sara uxor domini mei filium domino meo in senectute sua, deditque illi omnia quæ habuerat.
⸨lang:English⸩37 ⸨/lang⸩Et adjuravit me dominus meus, dicens: Non accipies uxorem filio meo de filiabus Chananæorum, in quorum terra habito:
⸨lang:English⸩38 ⸨/lang⸩Sed ad domum patris mei perges, et de cognatione mea accipies uxorem filio meo:
⸨lang:English⸩39 ⸨/lang⸩Ego vero respondi domino meo: Quid si noluerit venire mecum mulier?
⸨lang:English⸩40 ⸨/lang⸩Dominus, ait, in cujus conspectu ambulo, mittet angelum suum tecum, et diriget viam tuam: accipiesque uxorem filio meo de cognatione mea, et de domo patris mei.
⸨lang:English⸩41 ⸨/lang⸩Innocens eris a maledictione mea, cum veneris ad propinquos meos, et non dederint tibi.
⸨lang:English⸩42 ⸨/lang⸩Veni ergo hodie ad fontem aquæ, et dixi: Domine Deus domini mei Abraham, si direxisti viam meam, in qua nunc ambulo,
⸨lang:English⸩43 ⸨/lang⸩Ecce sto juxta fontem aquæ; et virgo, quæ egredietur ad hauriendam aquam, audierit a me: Da mihi pauxillum aquæ ad bibendum ex hydria tua:
⸨lang:English⸩44 ⸨/lang⸩Et dixerit mihi: Et tu bibe, et camelis tuis hauriam: ipsa est mulier quam præparavit Dominus filio domini mei.
⸨lang:English⸩45 ⸨/lang⸩Dumque hæc tacitus mecum volverem, apparuit Rebecca veniens cum hydria, quam portabat in scapula: descenditque ad fontem, et hausit aquam. Et aio ad eam: Da mihi paululum bibere.
⸨lang:English⸩46 ⸨/lang⸩Quæ festinans deposuit hydriam de humero, et dixit mihi: Et tu bibe, et camelis tuis tribuam potum. Bibi, et adaquavit camelos.
⸨lang:English⸩47 ⸨/lang⸩Interrogavique eam, et dixi: Cujus es filia? Quæ respondit: Filia Bathuelis sum, filii Nachor, quem peperit ei Melcha. Suspendi itaque inaures ad ornandam faciem ejus, et armillas posui in manibus ejus.
⸨lang:English⸩48 ⸨/lang⸩Pronusque adoravi Dominum, benedicens Domino Deo domini mei Abraham, qui perduxit me recto itinere, ut sumerem filiam fratris domini mei filio ejus.
⸨lang:English⸩49 ⸨/lang⸩Quamobrem si facitis misericordiam et veritatem cum domino meo, indicate mihi: sin autem aliud placet, et hoc dicite mihi, ut vadam ad dexteram, sive ad sinistram.
⸨lang:English⸩50 ⸨/lang⸩Responderuntque Laban et Bathuel: A Domino egressus est sermo: non possumus extra placitum ejus, quidquam aliud loqui tecum.
⸨lang:English⸩51 ⸨/lang⸩En Rebecca coram te est, tolle eam, et proficiscere, et sit uxor filii domini tui, sicut locutus est Dominus.
⸨lang:English⸩52 ⸨/lang⸩Quod cum audisset puer Abraham, procidens adoravit in terram Dominum.
⸨lang:English⸩53 ⸨/lang⸩Prolatisque vasis argenteis, et aureis, ac vestibus, dedit ea Rebeccæ pro munere: fratribus quoque ejus et matri dona obtulit.
⸨lang:English⸩54 ⸨/lang⸩Inito convivio, vescentes pariter et bibentes manserunt ibi. Surgens autem mane, locutus est puer: Dimittite me, ut vadam ad dominum meum.
⸨lang:English⸩55 ⸨/lang⸩Responderuntque fratres ejus et mater: Maneat puella saltem decem dies apud nos, et postea proficiscetur.
⸨lang:English⸩56 ⸨/lang⸩Nolite, ait, me retinere, quia Dominus direxit viam meam: dimittite me, ut pergam ad dominum meum.
⸨lang:English⸩57 ⸨/lang⸩Et dixerunt: Vocemus puellam, et quæramus ipsius voluntatem.
⸨lang:English⸩58 ⸨/lang⸩Cumque vocata venisset, sciscitati sunt: Vis ire cum homine isto? Quæ ait: Vadam.
⸨lang:English⸩59 ⸨/lang⸩Dimiserunt ergo eam, et nutricem illius, servumque Abraham, et comites ejus,
⸨lang:English⸩60 ⸨/lang⸩Imprecantes prospera sorori suæ, atque dicentes: Soror nostra es, crescas in mille millia, et possideat semen tuum portas inimicorum suorum.
⸨lang:English⸩61 ⸨/lang⸩Igitur Rebecca et puellæ illius, ascensis camelis, secutæ sunt virum: qui festinus revertebatur ad dominum suum
⸨lang:English⸩62 ⸨/lang⸩Eo autem tempore deambulabat Isaac per viam quæ ducit ad Puteum, cujus nomen est Viventis et Videntis: habitabat enim in terra australi:
⸨lang:English⸩63 ⸨/lang⸩Et egressus fuerat ad meditandum in agro, inclinata jam die: cumque elevasset oculos, vidit camelos venientes procul.
⸨lang:English⸩64 ⸨/lang⸩Rebecca quoque, conspecto Isaac, descendit de camelo,
⸨lang:English⸩65 ⸨/lang⸩Et ait ad puerum: Quis est ille homo qui venit per agrum in occursum nobis? Dixitque ei: Ipse est dominus meus. At illa tollens cito pallium, operuit se.
⸨lang:English⸩66 ⸨/lang⸩Servus autem, cuncta quæ gesserat, narravit Isaac.
⸨lang:English⸩67 ⸨/lang⸩Qui introduxit eam in tabernaculum Saræ matris suæ, et accepit eam uxorem: et in tantum dilexit eam, ut dolorem, qui ex morte matris ejus acciderat, temperaret.