⸨cen⸩CAPUT XXXIV⸼

⸨lang:English⸩1 ⸨/lang⸩⸨sc⸩Egressa⸨/sc⸩ est autem Dina filia Liæ, ut videret mulieres regionis illius.
⸨lang:English⸩2 ⸨/lang⸩Quam cum vidisset Sichem filius Hemor Hevæi, princeps terræ illius, adamavit eam: et rapuit, et dormivit cum illa, vi opprimens virginem.
⸨lang:English⸩3 ⸨/lang⸩Et conglutinata est anima ejus cum ea, tristemque delinivit blanditiis.
⸨lang:English⸩4 ⸨/lang⸩Et pergens ad Hemor patrem suum: Accipe, inquit, mihi puellam hanc conjugem.
⸨lang:English⸩5 ⸨/lang⸩Quod cum audisset Jacob, absentibus filiis, et in pastu pecorum occupatis, siluit donec redirent.
⸨lang:English⸩6 ⸨/lang⸩Egresso autem Hemor patre Sichem, ut loqueretur ad Jacob:
⸨lang:English⸩7 ⸨/lang⸩Ecce filii ejus veniebant de agro: auditoque quod acciderat, irati sunt valde, eo quod fœdam rem operatus esset in Israel, et, violata filia Jacob, rem illicitam perpetrasset.
⸨lang:English⸩8 ⸨/lang⸩Locutus est itaque Hemor ad eos: Sichem filii mei adhæsit anima filiæ vestræ: date eam illi uxorem:
⸨lang:English⸩9 ⸨/lang⸩Et jungamus vicissim connubia: filias vestras tradite nobis, et filias nostras accipite.
⸨lang:English⸩10 ⸨/lang⸩Et habitate nobiscum: terra in potestate vestra est, exercete, negotiamini, et possidete eam.
⸨lang:English⸩11 ⸨/lang⸩Sed et Sichem ad patrem et ad fratres ejus ait: Inveniam gratiam coram vobis: et quæcumque statueritis, dabo.
⸨lang:English⸩12 ⸨/lang⸩Augete dotem, et munera postulate, et libenter tribuam quod petieritis: tantum date mihi puellam hanc uxorem.
⸨lang:English⸩13 ⸨/lang⸩Responderunt filii Jacob Sichem et patri ejus in dolo, sævientes ob stuprum sororis:
⸨lang:English⸩14 ⸨/lang⸩Non possumus facere quod petitis, nec dare sororem nostram homini incircumciso: quod illicitum et nefarium est apud nos.
⸨lang:English⸩15 ⸨/lang⸩Sed in hoc valebimus fœderari, si volueritis esse similes nostri, et circumcidatur in vobis omne masculini sexus;
⸨lang:English⸩16 ⸨/lang⸩Tunc dabimus et accipiemus mutuo filias vestras ac nostras, et habitabimus vobiscum, erimusque unus populus:
⸨lang:English⸩17 ⸨/lang⸩Si autem circumcidi nolueritis, tollemus filiam nostram, et recedemus.
⸨lang:English⸩18 ⸨/lang⸩Placuit oblatio eorum Hemor, et Sichem filio ejus:
⸨lang:English⸩19 ⸨/lang⸩Nec distulit adolescens quin statim quod petebatur, expleret: amabat enim puellam valde, et ipse erat inclytus in omni domo patris sui.
⸨lang:English⸩20 ⸨/lang⸩Ingressique portam urbis, locuti sunt ad populum:
⸨lang:English⸩21 ⸨/lang⸩Viri isti pacifici sunt, et volunt habitare nobiscum: negotientur in terra, et exerceant eam, quæ spatiosa et lata cultoribus indiget: filias eorum accipiemus uxores, et nostras illis dabimus.
⸨lang:English⸩22 ⸨/lang⸩Unum est, quo differtur tantum bonum: Si circumcidamus masculos nostros, ritum gentis imitantes.
⸨lang:English⸩23 ⸨/lang⸩Et substantia eorum, et pecora, et cuncta quæ possident, nostra erunt: tantum in hoc acquiescamus, et habitantes simul, unum efficiemus populum.
⸨lang:English⸩24 ⸨/lang⸩Assensique sunt omnes, circumcisis cunctis maribus.
⸨lang:English⸩25 ⸨/lang⸩Et ecce, die tertio, quando gravissimus vulnerum dolor est: arreptis, duo filii Jacob, Simeon et Levi fratres Dinæ, gladiis, ingressi sunt urbem confidenter: interfectisque omnibus masculis,
⸨lang:English⸩26 ⸨/lang⸩Hemor et Sichem pariter necaverunt, tollentes Dinam de domo Sichem sororem suam.
⸨lang:English⸩27 ⸨/lang⸩Quibus egressis, irruerunt super occisos cæteri filii Jacob; et depopulati sunt urbem in ultionem stupri.
⸨lang:English⸩28 ⸨/lang⸩Oves eorum, et armenta, et asinos, cunctaque vastantes quæ in domibus et in agris erant;
⸨lang:English⸩29 ⸨/lang⸩Parvulos quoque eorum et uxores duxerunt captivas.
⸨lang:English⸩30 ⸨/lang⸩Quibus patratis audacter, Jacob dixit ad Simeon et Levi: Turbastis me, et odiosum fecistis me Chananæis et Pherezæis habitatoribus terræ hujus; nos pauci sumus: illi congregati percutient me, et delebor ego, et domus mea.
⸨lang:English⸩31 ⸨/lang⸩Responderunt: Numquid ut scorto abuti debuere sorore nostra?