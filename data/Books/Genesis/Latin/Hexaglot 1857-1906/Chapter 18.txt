⸨cen⸩CAPUT XVIII⸼

⸨lang:English⸩1 ⸨/lang⸩⸨sc⸩Apparuit⸨/sc⸩ autem ei Dominus in convalle Mambre sedenti in ostio tabernaculi sui in ipso fervore diei.
⸨lang:English⸩2 ⸨/lang⸩Cumque elevasset oculos, apparuerunt ei tres viri stantes prope eum: quos cum vidisset, cucurrit in occursum eorum de ostio tabernaculi, et adoravit in terram.
⸨lang:English⸩3 ⸨/lang⸩Et dixit: Domine, si inveni gratiam in oculis tuis, ne transeas servum tuum:
⸨lang:English⸩4 ⸨/lang⸩Sed afferam pauxillum aquæ, et lavate pedes vestros, et requiescite sub arbore.
⸨lang:English⸩5 ⸨/lang⸩Ponamque buccellam panis, et confortate cor vestrum, postea transibitis: idcirco enim declinastis ad servum vestrum. Qui dixerunt: Fac ut locutus es.
⸨lang:English⸩6 ⸨/lang⸩Festinavit Abraham in tabernaculum ad Saram, dixitque ei: Accelera, tria sata similæ commisce, et fac subcinericios panes.
⸨lang:English⸩7 ⸨/lang⸩Ipse vero ad armentum cucurrit, et tulit inde vitulum tenerrimum et optimum, deditque puero: qui festinavit et coxit illum.
⸨lang:English⸩8 ⸨/lang⸩Tulit quoque butyrum et lac, et vitulum quem coxerat, et posuit coram eis: ipse vero stabat juxta eos sub arbore.
⸨lang:English⸩9 ⸨/lang⸩Cumque comedissent, dixerunt ad eum: Ubi est Sara uxor tua? Ille respondit: Ecce in tabernaculo est.
⸨lang:English⸩10 ⸨/lang⸩Cui dixit: Revertens veniam ad te tempore isto, vita comite, et habebit filium Sara uxor tua. Quo audito, Sara risit post ostium tabernaculi.
⸨lang:English⸩11 ⸨/lang⸩Erant autem ambo senes, provectæque ætatis, et desierant Saræ fieri muliebria.
⸨lang:English⸩12 ⸨/lang⸩Quæ risit occulte, dicens: Postquam consenui, et dominus meus vetulus est, voluptati operam dabo?
⸨lang:English⸩13 ⸨/lang⸩Dixit autem Dominus ad Abraham: Quare risit Sara, dicens: Num vere paritura sum anus?
⸨lang:English⸩14 ⸨/lang⸩Numquid Deo quidquam est difficile? juxta condictum revertar ad te hoc eodem tempore, vita comite, et habebit Sara filium.
⸨lang:English⸩15 ⸨/lang⸩Negavit Sara, dicens: Non risi, timore perterrita. Dominus autem: Non est, inquit, ita: sed risisti.
⸨lang:English⸩16 ⸨/lang⸩Cum ergo surrexissent inde viri, direxerunt oculos contra Sodomam: et Abraham simul gradiebatur, deducens eos.
⸨lang:English⸩17 ⸨/lang⸩Dixitque Dominus: Num celare potero Abraham quæ gesturus sum:
⸨lang:English⸩18 ⸨/lang⸩Cum futurus sit in gentem magnam, ac robustissimam, et BENEDICENDÆ sint in illo omnes nationes terræ.
⸨lang:English⸩19 ⸨/lang⸩Scio enim quod præcepturus sit filiis suis, et domui suæ post se, ut custodiant viam Domini, et faciant judicium et justitiam: ut adducat Dominus propter Abraham omnia quæ locutus est ad eum.
⸨lang:English⸩20 ⸨/lang⸩Dixit itaque Dominus: Clamor Sodomorum et Gomorrhæ multiplicatus est, et peccatum eorum aggravatum est nimis.
⸨lang:English⸩21 ⸨/lang⸩Descendam et videbo, utrum clamorem qui venit ad me, opere compleverint: an non est ita, ut sciam.
⸨lang:English⸩22 ⸨/lang⸩Converteruntque se inde, et abierunt Sodomam: Abraham vero adhuc stabat coram Domino.
⸨lang:English⸩23 ⸨/lang⸩Et appropinquans ait: Numquid perdes justum cum impio?
⸨lang:English⸩24 ⸨/lang⸩Si fuerint quinquaginta justi in civitate, peribunt simul? et non parces loco illi propter quinquaginta justos, si fuerint in eo?
⸨lang:English⸩25 ⸨/lang⸩Absit a te, ut rem hanc facias, et occidas justum cum impio, fiatque justus sicut impius, non est hoc tuum: qui judicas omnem terram, nequaquam facies judicium hoc.
⸨lang:English⸩26 ⸨/lang⸩Dixitque Dominus ad eum: Si invenero Sodomis quinquaginta justos in medio civitatis, dimittam omni loco propter eos.
⸨lang:English⸩27 ⸨/lang⸩Respondensque Abraham, ait: Quia semel cœpi, loquar ad Dominum meum, cum sim pulvis et cinis.
⸨lang:English⸩28 ⸨/lang⸩Quid si minus quinquaginta justis, quinque fuerint? delebis, propter quadraginta quinque, universam urbem? Et ait: Non delebo, si invenero ibi quadraginta quinque.
⸨lang:English⸩29 ⸨/lang⸩Rursumque locutus est ad eum: Sin autem quadraginta ibi inventi fuerint, quid facies? Ait: Non percutiam propter quadraginta.
⸨lang:English⸩30 ⸨/lang⸩Ne quæso, inquit, indigneris, Domine, si loquar: Quid si ibi inventi fuerint triginta? Respondit: Non faciam, si invenero ibi triginta.
⸨lang:English⸩31 ⸨/lang⸩Quia semel, ait, cœpi, loquar ad Dominum meum: Quid si ibi inventi fuerint viginti? Ait: Non interficiam propter viginti.
⸨lang:English⸩32 ⸨/lang⸩Obsecro, inquit, ne irascaris, Domine, si loquar adhuc semel: Quid si inventi fuerint ibi decem? Et dixit: Non delebo propter decem.
⸨lang:English⸩33 ⸨/lang⸩Abiitque Dominus, postquam cessavit loqui ad Abraham: et ille reversus est in locum suum.