⸨cen⸩CAPUT XXVII⸼

⸨lang:English⸩1 ⸨/lang⸩⸨sc⸩Senuit⸨/sc⸩ autem Isaac, et caligaverunt oculi ejus, et videre non poterat: vocavitque Esau filium suum majorem, et dixit ei: Fili mi. Qui respondit: Adsum.
⸨lang:English⸩2 ⸨/lang⸩Cui pater: Vides, inquit, quod senuerim, et ignorem diem mortis meæ.
⸨lang:English⸩3 ⸨/lang⸩Sume arma tua, pharetram, et arcum, et egredere foras: cumque venatu aliquid apprehenderis,
⸨lang:English⸩4 ⸨/lang⸩Fac mihi inde pulmentum, sicut velle me nosti, et affer ut comedam: et benedicat tibi anima mea antequam moriar.
⸨lang:English⸩5 ⸨/lang⸩Quod cum audisset Rebecca, et ille abiisset in agrum ut jussionem patris impleret.
⸨lang:English⸩6 ⸨/lang⸩Dixit filio suo Jacob: Audivi patrem tuum loquentem cum Esau fratre tuo, et dicentem ei.
⸨lang:English⸩7 ⸨/lang⸩Affer mihi de venatione tua, et fac cibos ut comedam, et benedicam tibi coram Domino antequam moriar.
⸨lang:English⸩8 ⸨/lang⸩Nunc ergo, fili mi, acquiesce consiliis meis:
⸨lang:English⸩9 ⸨/lang⸩Et pergens ad gregem, affer mihi duos hædos optimos, ut faciam ex eis escas patri tuo, quibus libenter vescitur:
⸨lang:English⸩10 ⸨/lang⸩Quas cum intuleris, et comederit, benedicat tibi priusquam moriatur.
⸨lang:English⸩11 ⸨/lang⸩Cui ille respondit: Nosti quod Esau frater meus homo pilosus sit, et ego lenis:
⸨lang:English⸩12 ⸨/lang⸩Si attrectaverit me pater meus, et senserit, timeo ne putet me sibi voluisse illudere, et inducam super me maledictionem pro benedictione.
⸨lang:English⸩13 ⸨/lang⸩Ad quem mater: In me sit, ait, ista maledictio, fili mi: tantum audi vocem meam, et pergens affer quæ dixi.
⸨lang:English⸩14 ⸨/lang⸩Abiit, et attulit, deditque matri. Paravit illa cibos, sicut velle noverat patrem illius.
⸨lang:English⸩15 ⸨/lang⸩Et vestibus Esau valde bonis, quas apud se habebat domi, induit eum:
⸨lang:English⸩16 ⸨/lang⸩Pelliculasque hædorum circumdedit manibus, et colli nuda protexit.
⸨lang:English⸩17 ⸨/lang⸩Deditque pulmentum, et panes, quos coxerat, tradidit.
⸨lang:English⸩18 ⸨/lang⸩Quibus illatis, dixit: Pater mi. At ille respondit: Audio. Quis es tu, fili mi?
⸨lang:English⸩19 ⸨/lang⸩Dixitque Jacob: Ego sum primogenitus tuus Esau: feci sicut præcepisti mihi: surge, sede, et comede de venatione mea, ut benedicat mihi anima tua.
⸨lang:English⸩20 ⸨/lang⸩Rursumque Isaac ad filium suum: Quomodo, inquit, tam cito invenire potuisti, fili mi? Qui respondit: Voluntas Dei fuit ut cito occurreret mihi quod volebam.
⸨lang:English⸩21 ⸨/lang⸩Dixitque Isaac: Accede huc, ut tangam te, fili mi, et probem utrum tu sis filius meus Esau, an non.
⸨lang:English⸩22 ⸨/lang⸩Accessit ille ad patrem, et palpato eo, dixit Isaac: Vox quidem, vox Jacob est: sed manus, manus sunt Esau.
⸨lang:English⸩23 ⸨/lang⸩Et non cognovit eum, quia pilosæ manus similitudinem majoris expresserant. Benedicens ergo illi,
⸨lang:English⸩24 ⸨/lang⸩Ait: Tu es filius meus Esau? Responderit, Ego sum.
⸨lang:English⸩25 ⸨/lang⸩At ille: Affer mihi, inquit, cibos de venatione tua, fili mi, ut benedicat tibi anima mea. Quos cum oblatos comedisset, obtulit ei etiam vinum; quo hausto,
⸨lang:English⸩26 ⸨/lang⸩Dixit ad eum: Accede ad me, et da mihi osculum, fili mi.
⸨lang:English⸩27 ⸨/lang⸩Accessit, et osculatus est eum. Statimque ut sensit vestimentorum illius fragrantiam, benedicens illi, ait: Ecce odor filii mei sicut odor agri pleni, cui benedixit Dominus.
⸨lang:English⸩28 ⸨/lang⸩Det tibi Deus de rore cœli, et de pinguedine terræ, abundantiam frumenti et vini.
⸨lang:English⸩29 ⸨/lang⸩Et serviant tibi populi, et adorent te tribus: esto dominus fratrum tuorum, et incurventur ante te filii matris tuæ: qui maledixerit tibi, sit ille maledictus; et qui benedixerit tibi, benedictionibus repleatur.
⸨lang:English⸩30 ⸨/lang⸩Vix Isaac sermonem impleverat: et, egresso Jacob foras, venit Esau,
⸨lang:English⸩31 ⸨/lang⸩Coctosque de venatione cibos intulit patri, dicens: Surge, pater mi, et comede de venatione filii tui, ut benedicat mihi anima tua.
⸨lang:English⸩32 ⸨/lang⸩Dixitque illi Isaac: Quis enim es tu? Qui respondit: Ego sum filius tuus primogenitus Esau.
⸨lang:English⸩33 ⸨/lang⸩Expavit Isaac stupore vehementi: et ultra quam credi potest, admirans, ait: Quis igitur ille est qui dudum captam venationem attulit mihi, et comedi ex omnibus priusquam tu venires? benedixique ei, et erit benedictus.
⸨lang:English⸩34 ⸨/lang⸩Auditis Esau sermonibus patris, irrugiit clamore magno: et consternatus, ait: Benedic etiam et mihi, pater mi.
⸨lang:English⸩35 ⸨/lang⸩Qui ait: Venit germanus tuus fraudulenter, et accepit benedictionem tuam.
⸨lang:English⸩36 ⸨/lang⸩At ille subjunxit: Juste vocatum est nomen ejus Jacob: supplantavit enim me en altera vice: primogenita mea ante tulit, et nunc secundo surripuit benedictionem meam. Rursumque ad patrem: Numquid non reservasti, ait, et mihi benedictionem?
⸨lang:English⸩37 ⸨/lang⸩Respondit Isaac: Dominum tuum illum constitui, et omnes fratres ejus servituti illius subjugavi: frumento et vino stabilivi eum, et tibi post hæc, fili mi, ultra quid faciam?
⸨lang:English⸩38 ⸨/lang⸩Cui Esau: Num unam, inquit, tantum benedictionem habes, pater? mihi quoque obsecro ut benedicas. Cumque ejulatu magno fleret,
⸨lang:English⸩39 ⸨/lang⸩Motus Isaac, dixit ad eum: In pinguedine terræ, et in rore cæli desuper,
⸨lang:English⸩40 ⸨/lang⸩Erit benedictio tua. Vives in gladio, et fratri tuo servies: tempusque veniet, cum excutias et solvas jugum ejus de cervicibus tuis.
⸨lang:English⸩41 ⸨/lang⸩Oderat ergo semper Esau Jacob pro benedictione qua benedixerat ei pater: dixitque in corde suo: Venient dies luctus patris mei, et occidam Jacob fratrem meum.
⸨lang:English⸩42 ⸨/lang⸩Nuntiata sunt hæc Rebeccæ: quæ mittens et vocans Jacob filium suum, dixit ad eum: Ecce Esau frater tuus minatur ut occidat te.
⸨lang:English⸩43 ⸨/lang⸩Nunc ergo, fili mi, audi vocem meam, et consurgens fuge ad Laban fratrem meum in Haran:
⸨lang:English⸩44 ⸨/lang⸩Habitabisque cum eo dies paucos, donec requiescat furor fratris tui,
⸨lang:English⸩45 ⸨/lang⸩Et cesset indignatio ejus, obliviscaturque eorum quæ fecisti in eum: postea mittam, et adducam te inde huc; cur utroque orbabor filio in uno die?
⸨lang:English⸩46 ⸨/lang⸩Dixitque Rebecca ad Isaac: Tædet me vitæ meæ propter filias Heth: si acceperit Jacob uxorem de stirpe hujus terræ, nolo vivere.