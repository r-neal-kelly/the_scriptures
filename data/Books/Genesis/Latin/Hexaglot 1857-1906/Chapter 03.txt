⸨cen⸩CAPUT III⸼

⸨lang:English⸩1 ⸨/lang⸩⸨sc⸩Sed⸨/sc⸩ et serpens erat callidior cunctis animantibus terræ quæ fecerat Dominus Deus. Qui dixit ad mulierem: Cur præcepit vobis Deus ut non comederetis de omni ligno paradisi?
⸨lang:English⸩2 ⸨/lang⸩Cui respondit mulier: De fructu lignorum, quæ sunt in paradiso, vescimur:
⸨lang:English⸩3 ⸨/lang⸩De fructu vero ligni, quod est in medio paradisi, præcepit nobis Deus ne comederemus, et ne tangeremus illud, ne forte moriamur.
⸨lang:English⸩4 ⸨/lang⸩Dixit autem serpens ad mulierem: Nequaquam morte moriemini.
⸨lang:English⸩5 ⸨/lang⸩Scit enim Deus quod in quocumque die comederitis ex eo, aperientur oculi vestri: et eritis sicut dii, scientes bonum et malum.
⸨lang:English⸩6 ⸨/lang⸩Vidit igitur mulier quod bonum esset lignum ad vescendum, et pulchrum oculis, aspectuque delectabile: et tulit de fructu illius, et comedit; deditque viro suo, qui comedit.
⸨lang:English⸩7 ⸨/lang⸩Et aperti sunt oculi amborum: cumque cognovissent se esse nudos, consuerunt folia ficus, et fecerunt sibi perizomata.
⸨lang:English⸩8 ⸨/lang⸩Et cum audissent vocem Domini Dei deambulantis in paradiso ad auram post meridiem, abscondit se Adam et uxor ejus a facie Domini Dei in medio ligni paradisi.
⸨lang:English⸩9 ⸨/lang⸩Vocavitque Dominus Deus Adam, et dixit ei: Ubi es?
⸨lang:English⸩10 ⸨/lang⸩Qui ait: Vocem tuam audivi in paradiso: et timui, eo quod nudus essem, et abscondi me.
⸨lang:English⸩11 ⸨/lang⸩Cui dixit: Quis enim indicavit tibi quod nudus esses, nisi quod ex ligno de quo præceperam tibi ne comederes, comedisti?
⸨lang:English⸩12 ⸨/lang⸩Dixitque Adam: Mulier, quam dedisti mihi sociam, dedit mihi de ligno, et comedi.
⸨lang:English⸩13 ⸨/lang⸩Et dixit Dominus Deus ad mulierem: Quare hoc fecisti? Quæ respondit: Serpens decepit me, et comedi.
⸨lang:English⸩14 ⸨/lang⸩Et ait Dominus Deus ad serpentem: Quia fecisti hoc, maledictus es inter omnia animantia et bestias terræ; super pectus tuum gradieris, et terram comedes cunctis diebus vitæ tuæ.
⸨lang:English⸩15 ⸨/lang⸩Inimicitias ponam inter te et mulierem, et semen tuum et semen illius: ipsa conteret caput tuum, et tu insidiaberis calcaneo ejus.
⸨lang:English⸩16 ⸨/lang⸩Mulieri quoque dixit: Multiplicabo ærumnas tuas, et conceptus tuos: in dolore paries filios, et sub viri potestate eris, et ipse dominabitur tui.
⸨lang:English⸩17 ⸨/lang⸩Adæ vero dixit: Quia audisti vocem uxoris tuæ, et comedisti de ligno, ex quo, præceperam tibi, ne comederes, maledicta terra in opere tuo: in laboribus comedes ex ea cunctis diebus vitæ tuæ.
⸨lang:English⸩18 ⸨/lang⸩Spinas et tribulos germinabit tibi, et comedes herbam terræ.
⸨lang:English⸩19 ⸨/lang⸩In sudore vultus tui vesceris pane, donec revertaris in terram de qua sumptus es: quia pulvis es, et in pulverem reverteris.
⸨lang:English⸩20 ⸨/lang⸩Et vocavit Adam nomen uxoris suæ, Heva: eo quod mater esset cunctorum viventium.
⸨lang:English⸩21 ⸨/lang⸩Fecit quoque Dominus Deus Adæ et uxori ejus tunicas pelliceas, et induit eos:
⸨lang:English⸩22 ⸨/lang⸩Et ait: Ecce Adam quasi unus ex nobis factus est, sciens bonum et malum: nunc ergo ne forte mittat manum suam, et sumat etiam de ligno vitæ, et comedat, et vivat in æternum.
⸨lang:English⸩23 ⸨/lang⸩Et emisit eum Dominus Deus de paradiso voluptatis, ut operaretur terram, de qua sumptus est.
⸨lang:English⸩24 ⸨/lang⸩Ejecitque Adam: et collocavit ante paradisum voluptatis Cherubim, et flammeum gladium atque versatilem, ad custodiendam viam ligni vitæ.