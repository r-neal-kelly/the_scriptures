⸨cen⸩CAPUT XLI⸼

⸨lang:English⸩1 ⸨/lang⸩⸨sc⸩Post⸨/sc⸩ duos annos vidit Pharao somnium. Putabat se stare super fluvium,
⸨lang:English⸩2 ⸨/lang⸩De quo ascendebant septem boves, pulchræ et crassæ nimis: et pascebantur in locis palustribus.
⸨lang:English⸩3 ⸨/lang⸩Aliæ quoque septem emergebant de flumine, fœdæ confectæque macie: et pascebantur in ipsa amnis ripa in locis virentibus:
⸨lang:English⸩4 ⸨/lang⸩Devoraveruntque eas, quarum mira species et habitudo corporum erat. Expergefactus Pharao,
⸨lang:English⸩5 ⸨/lang⸩Rursum dormivit, et vidit alterum somnium: Septem spicæ pullulabant in culmo uno plenæ atque formosæ:
⸨lang:English⸩6 ⸨/lang⸩Aliæ quoque totidem spicæ tenues et percussæ uredine oriebantur,
⸨lang:English⸩7 ⸨/lang⸩Devorantes omnem priorum pulchritudinem. Evigilans Pharao post quietem,
⸨lang:English⸩8 ⸨/lang⸩Et facto mane, pavore perterritus, misit ad omnes conjectores Ægypti, cunctosque sapientes: et accersitis narravit somnium, nec erat qui interpretaretur.
⸨lang:English⸩9 ⸨/lang⸩Tunc demum reminiscens pincernarum magister, ait: Confiteor peccatum meum:
⸨lang:English⸩10 ⸨/lang⸩Iratus rex servis suis, me et magistrum pistorum retrudi jussit in carcerem principis militum:
⸨lang:English⸩11 ⸨/lang⸩Ubi una nocte uterque vidimus somnium præsagum futurorum.
⸨lang:English⸩12 ⸨/lang⸩Erat ibi puer Hebræus, ejusdem ducis militum famulus: cui narrantes somnia,
⸨lang:English⸩13 ⸨/lang⸩Audivimus quidquid postea rei probavit eventus; ego enim redditus sum officio meo: et ille suspensus est in cruce.
⸨lang:English⸩14 ⸨/lang⸩Protinus ad regis imperium eductum de carcere Joseph totonderunt: ac veste mutata, obtulerunt ei.
⸨lang:English⸩15 ⸨/lang⸩Cui ille ait: Vidi somnia, nec est qui edisserat: quæ audivi te sapientissime conjicere.
⸨lang:English⸩16 ⸨/lang⸩Respondit Joseph: Absque me Deus respondebit prospera Pharaoni.
⸨lang:English⸩17 ⸨/lang⸩Narravit ergo Pharao quod viderat: Putabam me stare super ripam fluminis,
⸨lang:English⸩18 ⸨/lang⸩Et septem boves de amne conscendere, pulchras nimis, et obesis carnibus: quæ in pastu paludis virecta carpebant.
⸨lang:English⸩19 ⸨/lang⸩Et ecce, has sequebantur aliæ septem boves in tantum deformes et macilentæ, ut numquam tales in terra Ægypti viderim:
⸨lang:English⸩20 ⸨/lang⸩Quæ, devoratis et consumptis prioribus,
⸨lang:English⸩21 ⸨/lang⸩Nullum saturitatis dedere vestigium: sed simili macie et squalore torpebant. Evigilans, rursus sopore depressus,
⸨lang:English⸩22 ⸨/lang⸩Vidi somnium: Septem spicæ pullulabant in culmo uno plenæ atque pulcherrimæ.
⸨lang:English⸩23 ⸨/lang⸩Aliæ quoque septem tenues et percussæ uredine, oriebantur e stipula:
⸨lang:English⸩24 ⸨/lang⸩Quæ priorum pulchritudinem devoraverunt. Narravi conjectoribus somnium, et nemo est qui edisserat.
⸨lang:English⸩25 ⸨/lang⸩Respondit Joseph: Somnium regis unum est: quæ facturus est Deus, ostendit Pharaoni.
⸨lang:English⸩26 ⸨/lang⸩Septem boves pulchræ, et septem spicæ plenæ: septem ubertatis anni sunt: eamdemque vim somnii comprehendunt.
⸨lang:English⸩27 ⸨/lang⸩Septem quoque boves tenues atque macilentæ, quæ ascenderunt post eas, et septem spicæ tenues, et vento urente percussæ: septem anni venturæ sunt famis.
⸨lang:English⸩28 ⸨/lang⸩Qui hoc ordine complebuntur:
⸨lang:English⸩29 ⸨/lang⸩Ecce septem anni venient fertilitatis magnæ in universa terra Ægypti:
⸨lang:English⸩30 ⸨/lang⸩Quos sequentur septem anni alii tantæ sterilitatis, ut oblivioni tradatur cuncta retro abundantia: consumptura est enim fames omnem terram.
⸨lang:English⸩31 ⸨/lang⸩Et ubertatis magnitudinem perditura est inopiæ magnitudo.
⸨lang:English⸩32 ⸨/lang⸩Quod autem vidisti secundo ad eamdem rem pertinens somnium: firmitatis indicium est, eo quod fiat sermo Dei, et velocius impleatur.
⸨lang:English⸩33 ⸨/lang⸩Nunc ergo provideat rex virum sapientem et industrium, et præficiat eum terræ Ægypti:
⸨lang:English⸩34 ⸨/lang⸩Qui constituat præpositos per cunctas regiones; et quintam partem fructuum per septem annos fertilitatis,
⸨lang:English⸩35 ⸨/lang⸩Qui jam nunc futuri sunt, congreget in horrea: et omne frumentum sub Pharaonis potestate condatur, serveturque in urbibus.
⸨lang:English⸩36 ⸨/lang⸩Et præparetur futuræ septem annorum fami, quæ oppressura est Ægyptum, et non consumetur terra inopia.
⸨lang:English⸩37 ⸨/lang⸩Placuit Pharaoni consilium et cunctis ministris ejus:
⸨lang:English⸩38 ⸨/lang⸩Locutusque est ad eos: Num invenire poterimus talem virum, qui spiritu Dei plenus sit?
⸨lang:English⸩39 ⸨/lang⸩Dixit ergo ad Joseph: Quia ostendit tibi Deus omnia quæ locutus es, numquid sapientiorem et consimilem tui invenire potero?
⸨lang:English⸩40 ⸨/lang⸩Tu eris super domum meam, et ad tui oris imperium cunctus populus obediet: uno tantum regni solio te præcedam.
⸨lang:English⸩41 ⸨/lang⸩Dixitque rursus Pharao ad Joseph: Ecce, constitui te super universam terram Ægypti.
⸨lang:English⸩42 ⸨/lang⸩Tulitque annulum de manu sua, et dedit eum in manu ejus: Vestivitque eum stola byssina, et collo torquem auream circumposuit.
⸨lang:English⸩43 ⸨/lang⸩Fecitque eum ascendere super currum suum secundum, clamante præcone, ut omnes coram eo genu flecterent, et præpositum esse scirent universæ terræ Ægypti.
⸨lang:English⸩44 ⸨/lang⸩Dixit quoque rex ad Joseph: Ego sum Pharao: absque tuo imperio non movebit quisquam manum aut pedem in omni terra Ægypti.
⸨lang:English⸩45 ⸨/lang⸩Vertitque nomen ejus, et vocavit eum lingua Ægyptiaca, Salvatorem mundi. Deditque illi uxorem Aseneth, filiam Putiphare sacerdotis Heliopoleos. Egressus est itaque Joseph ad terram Ægypti
⸨lang:English⸩46 ⸨/lang⸩(Triginta autem annorum erat quando stetit in conspectu regis Pharaonis), et circuivit omnes regiones Ægypti.
⸨lang:English⸩47 ⸨/lang⸩Venitque fertilitas septem annorum: Et in manipulos redactæ segetes congregatæ sunt in horrea Ægypti.
⸨lang:English⸩48 ⸨/lang⸩Omnis etiam frugum abundantia in singulis urbibus condita est.
⸨lang:English⸩49 ⸨/lang⸩Tantaque fuit abundantia tritici, ut arenæ maris coæquaretur, et copia mensuram excederet.
⸨lang:English⸩50 ⸨/lang⸩Nati sunt autem Joseph filii duo antequam veniret fames: quos peperit ei Aseneth, filia Putiphare sacerdotis Heliopoleos.
⸨lang:English⸩51 ⸨/lang⸩Vocavitque nomen primogeniti, Manasses, dicens: Oblivisci me fecit Deus omnium laborum meorum, et domus patris mei.
⸨lang:English⸩52 ⸨/lang⸩Nomen quoque secundi appellavit Ephraïm, dicens: Crescere me fecit Deus in terra paupertatis meæ.
⸨lang:English⸩53 ⸨/lang⸩Igitur transactis septem ubertatis annis, qui fuerant in Ægypto:
⸨lang:English⸩54 ⸨/lang⸩Cœperunt venire septem anni inopiæ, quos prædixerat Joseph: et in universo orbe fames prævaluit, in cuncta autem terra Ægypti panis erat.
⸨lang:English⸩55 ⸨/lang⸩Qua esuriente, clamavit populus ad Pharaonem, alimenta petens. Quibus ille respondit: Ite ad Joseph: et quidquid ipse vobis dixerit, facite.
⸨lang:English⸩56 ⸨/lang⸩Crescebat autem quotidie fames in omni terra: aperuitque Joseph universa horrea, et vendebat Ægyptiis: nam et illos oppresserat fames.
⸨lang:English⸩57 ⸨/lang⸩Omnesque provinciæ veniebant in Ægyptum, ut emerent escas, et malum inopiæ temperarent.