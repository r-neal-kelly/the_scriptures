⸨cen⸩CAPUT XXVIII⸼

⸨lang:English⸩1 ⸨/lang⸩⸨sc⸩Vocavit⸨/sc⸩ itaque Isaac Jacob, et benedixit eum, præcepitque ei, dicens: Noli accipere conjugem de genere Chanaan:
⸨lang:English⸩2 ⸨/lang⸩Sed vade, et proficiscere in Mesopotamiam Syriæ, ad domum Bathuel patris matris tuæ, et accipe tibi inde uxorem de filiabus Laban avunculi tui.
⸨lang:English⸩3 ⸨/lang⸩Deus autem omnipotens benedicat tibi, et crescere te faciat, atque multiplicet: ut sis in turbas populorum:
⸨lang:English⸩4 ⸨/lang⸩Et det tibi benedictiones Abrahæ, et semini tuo post te: ut possideas terram peregrinationis tuæ, quam pollicitus est avo tuo.
⸨lang:English⸩5 ⸨/lang⸩Cumque dimisisset eum Isaac, profectus venit in Mesopotamiam Syriæ ad Laban filium Bathuel Syri, fratrem Rebeccæ matris suæ.
⸨lang:English⸩6 ⸨/lang⸩Videns autem Esau quod benedixisset pater suus Jacob, et misisset eum in Mesopotamiam Syriæ, ut inde uxorem duceret; et quod post benedictionem præcepisset ei, dicens: Non accipies uxorem de filiabus Chanaan:
⸨lang:English⸩7 ⸨/lang⸩Quodque obediens Jacob parentibus suis isset in Syriam:
⸨lang:English⸩8 ⸨/lang⸩Probans quoque quod non libenter aspiceret filias Chanaan pater suus:
⸨lang:English⸩9 ⸨/lang⸩Ivit ad Ismaelem, et duxit uxorem, absque iis quas prius habebat, Maheleth filiam Ismael filii Abraham, sororem Nabaioth.
⸨lang:English⸩10 ⸨/lang⸩Igitur egressus Jacob de Bersabee, pergebat Haran.
⸨lang:English⸩11 ⸨/lang⸩Cumque venisset ad quemdam locum, et vellet in eo requiescere post solis occubitum, tulit de lapidibus qui jacebant, et supponens capiti suo, dormivit in eodem loco.
⸨lang:English⸩12 ⸨/lang⸩Viditque in somnis scalam stantem super terram, et cacumen illius tangens cælum: angelos quoque Dei ascendentes et descendentes per eam,
⸨lang:English⸩13 ⸨/lang⸩Et Dominum innixum scalæ dicentem sibi: Ego sum Dominus Deus Abraham patris tui, et Deus Isaac: terram, in qua dormis, tibi dabo et semini tuo.
⸨lang:English⸩14 ⸨/lang⸩Eritque semen tuum quasi pulvis terræ: dilataberis ad occidentem, et orientem, et septentrionem, et meridiem: et BENEDICENTUR IN TE et in semine tuo cunctæ tribus terræ.
⸨lang:English⸩15 ⸨/lang⸩Et ero custos tuus quocumque perrexeris, et reducam te in terram hanc: nec dimittam nisi complevero universa quæ dixi.
⸨lang:English⸩16 ⸨/lang⸩Cumque evigilasset Jacob de somno, ait: Vere Dominus est in loco isto, et ego nesciebam.
⸨lang:English⸩17 ⸨/lang⸩Pavensque, Quam terribilis est, inquit, locus iste! non est hic aliud nisi domus Dei, et porta cæli.
⸨lang:English⸩18 ⸨/lang⸩Surgens ergo Jacob mane, tulit lapidem quem supposuerat capiti suo, et erexit in titulum, fundens oleum desuper.
⸨lang:English⸩19 ⸨/lang⸩Appellavitque nomen urbis Bethel, quæ prius Luza vocabatur.
⸨lang:English⸩20 ⸨/lang⸩Vovit etiam votum, dicens: Si fuerit Deus mecum, et custodierit me in via per quam ego ambulo, et dederit mihi panem ad vescendum, et vestimentum ad induendum,
⸨lang:English⸩21 ⸨/lang⸩Reversusque fuero prospere ad domum patris mei: erit mihi Dominus in Deum,
⸨lang:English⸩22 ⸨/lang⸩Et lapis iste, quem erexi in titulum, vocabitur Domus Dei: cunctorumque quæ dederis mihi, decimas offeram tibi.