⸨cen⸩CAPUT XLIV⸼

⸨lang:English⸩1 ⸨/lang⸩⸨sc⸩Præcepit⸨/sc⸩ autem Joseph dispensatori domus suæ, dicens: Imple saccos eorum frumento, quantum possunt capere: et pone pecuniam singulorum in summitate sacci.
⸨lang:English⸩2 ⸨/lang⸩Scyphum autem meum argenteum, et pretium quod dedit tritici, pone in ore sacci junioris. Factumque est ita.
⸨lang:English⸩3 ⸨/lang⸩Et orto mane, dimissi sunt cum asinis suis.
⸨lang:English⸩4 ⸨/lang⸩Jamque urbem exierant, et processerant paululum: tunc Joseph accersito dispensatore domus, Surge, inquit, et persequere viros: et apprehensis dicito: Quare reddidistis malum pro bono?
⸨lang:English⸩5 ⸨/lang⸩Scyphus, quem furati estis, ipse est in quo bibit dominus meus, et in quo augurari solet: pessimam rem fecistis.
⸨lang:English⸩6 ⸨/lang⸩Fecit ille ut jusserat. Et apprehensis per ordinem locutus est.
⸨lang:English⸩7 ⸨/lang⸩Qui responderunt: Quare sic loquitur dominus noster, ut servi tui tantum flagitii commiserint?
⸨lang:English⸩8 ⸨/lang⸩Pecuniam, quam invenimus in summitate saccorum, reportavimus ad te de terra Chanaan: et quo modo consequens est ut furati simus de domo domini tui aurum vel argentum?
⸨lang:English⸩9 ⸨/lang⸩Apud quemcumque fuerit inventum servorum tuorum quod quæris, moriatur, et nos erimus servi domini nostri.
⸨lang:English⸩10 ⸨/lang⸩Qui dixit eis: Fiat juxta vestram sententiam: apud quemcumque fuerit inventum, ipse sit servus meus, vos autem eritis innoxii.
⸨lang:English⸩11 ⸨/lang⸩Itaque festinato deponentes in terram saccos, aperuerunt singuli.
⸨lang:English⸩12 ⸨/lang⸩Quos scrutatus, incipiens a majore usque ad minimum, invenit scyphum in sacco Benjamin.
⸨lang:English⸩13 ⸨/lang⸩At illi, scissis vestibus, oneratisque rursum asinis, reversi sunt in oppidum.
⸨lang:English⸩14 ⸨/lang⸩Primusque Judas cum fratribus ingressus est ad Joseph (necdum enim de loco abierat) omnesque ante eum pariter in terram corruerunt.
⸨lang:English⸩15 ⸨/lang⸩Quibus ille ait: Cur sic agere voluistis? an ignoratis quod non sit similis mei in augurandi scientia?
⸨lang:English⸩16 ⸨/lang⸩Cui Judas: Quid respondebimus, inquit, domino meo? vel quid loquemur, aut juste poterimus obtendere? Deus invenit iniquitatem servorum tuorum: en omnes servi sumus domini mei, et nos, et apud quem inventus est scyphus.
⸨lang:English⸩17 ⸨/lang⸩Respondit Joseph: Absit a me ut sic agam: qui furatus est scyphum, ipse sit servus meus: vos autem abite liberi ad patrem vestrum.
⸨lang:English⸩18 ⸨/lang⸩Accedens autem propius Judas, confidenter ait: Oro, domine mi, loquatur servus tuus verbum in auribus tuis, et ne irascaris famulo tuo: tu es enim post Pharaonem,
⸨lang:English⸩19 ⸨/lang⸩Dominus meus. Interrogasti prius servos tuos: Habetis patrem, aut fratrem?
⸨lang:English⸩20 ⸨/lang⸩Et nos respondimus tibi domino meo: Est nobis pater senex, et puer parvulus, qui in senectute illius natus est: cujus uterinus frater mortuus est: et ipsum solum habet mater sua, pater vero tenere diligit eum.
⸨lang:English⸩21 ⸨/lang⸩Dixistique servis tuis: Adducite eum ad me, et ponam oculos meos super illum.
⸨lang:English⸩22 ⸨/lang⸩Suggessimus domino meo: Non potest puer relinquere patrem suum: si enim illum dimiserit, morietur.
⸨lang:English⸩23 ⸨/lang⸩Et dixisti servis tuis: Nisi venerit frater vester minimus vobiscum, non videbitis amplius faciem meam.
⸨lang:English⸩24 ⸨/lang⸩Cum ergo ascendissemus ad famulum tuum patrem nostrum, narravimus ei omnia quæ locutus est dominus meus.
⸨lang:English⸩25 ⸨/lang⸩Et dixit pater noster: Revertimini, et emite nobis parum tritici.
⸨lang:English⸩26 ⸨/lang⸩Cui diximus: Ire non possumus: si frater noster minimus descenderit nobiscum, proficiscemur simul: alioquin illo absente, non audemus videre faciem viri.
⸨lang:English⸩27 ⸨/lang⸩Ad quæ ille respondit: Vos scitis quod duos genuerit mihi uxor mea.
⸨lang:English⸩28 ⸨/lang⸩Egressus est unus, et dixistis: Bestia devoravit eum: et hucusque non comparet.
⸨lang:English⸩29 ⸨/lang⸩Si tuleritis et istum, et aliquid ei in via contigerit, deducetis canos meos cum mœrore ad inferos.
⸨lang:English⸩30 ⸨/lang⸩Igitur si intravero ad servum tuum patrem nostrum, et puer defuerit (cum anima illius ex hujus anima pendeat),
⸨lang:English⸩31 ⸨/lang⸩Videritque eum non esse nobiscum, morietur, et deducent famuli tui canos ejus cum dolore ad inferos.
⸨lang:English⸩32 ⸨/lang⸩Ego proprie servus tuus sim, qui in meam hunc recepi fidem, et spopondi dicens: Nisi reduxero eum, peccati reus ero in patrem meum omni tempore.
⸨lang:English⸩33 ⸨/lang⸩Manebo itaque servus tuus pro puero in ministerio domini mei, et puer ascendat cum fratribus suis.
⸨lang:English⸩34 ⸨/lang⸩Non enim possum redire ad patrem meum, absente puero: ne calamitatis, quæ oppressura est patrem meum, testis assistam.