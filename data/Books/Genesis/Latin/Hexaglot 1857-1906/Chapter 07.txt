⸨cen⸩CAPUT VII⸼

⸨lang:English⸩1 ⸨/lang⸩⸨sc⸩Dixitque⸨/sc⸩ Dominus ad eum: Ingredere tu, et omnis domus tua, in arcam: te enim vidi justum coram me in generatione hac.
⸨lang:English⸩2 ⸨/lang⸩Ex omnibus animantibus mundis tolle septena et septena, masculum et feminam: de animantibus vero immundis duo et duo, masculum et feminam.
⸨lang:English⸩3 ⸨/lang⸩Sed et de volatilibus cæli septena et septena, masculum et feminam: ut salvetur semen super faciem universæ terræ.
⸨lang:English⸩4 ⸨/lang⸩Adhuc enim, et post dies septem ego pluam super terram quadraginta diebus et quadraginta noctibus: et delebo omnem substantiam, quam feci, de superficie terræ.
⸨lang:English⸩5 ⸨/lang⸩Fecit ergo Noe omnia quæ mandaverat ei Dominus.
⸨lang:English⸩6 ⸨/lang⸩Eratque sexcentorum annorum quando diluvii aquæ inundaverunt super terram.
⸨lang:English⸩7 ⸨/lang⸩Et ingressus est Noe et filii ejus, uxor ejus et uxores filiorum ejus cum eo, in arcam propter aquas diluvii.
⸨lang:English⸩8 ⸨/lang⸩De animantibus quoque mundis et immundis, et de volucribus, et ex omni quod movetur super terram,
⸨lang:English⸩9 ⸨/lang⸩Duo et duo ingressa sunt ad Noe in arcam, masculus et femina, sicut præceperat Dominus Noe.
⸨lang:English⸩10 ⸨/lang⸩Cumque transissent septem dies, aquæ diluvii inundaverunt super terram.
⸨lang:English⸩11 ⸨/lang⸩Anno sexcentesimo vitæ Noe, mense secundo, septimodecimo die mensis, rupti sunt omnes fontes abyssi magnæ, et cataractæ cæli apertæ sunt:
⸨lang:English⸩12 ⸨/lang⸩Et facta est pluvia super terram quadraginta diebus et quadraginta noctibus.
⸨lang:English⸩13 ⸨/lang⸩In articulo diei illius ingressus est Noe, et Sem, et Cham, et Japheth, filii ejus; uxor illius, et tres uxores filiorum ejus cum eis, in arcam:
⸨lang:English⸩14 ⸨/lang⸩Ipsi et omne animal secundum genus suum, universaque jumenta in genere suo, et omne quod movetur super terram in genere suo, cunctumque volatile secundum genus suum, universæ aves, omnesque volucres,
⸨lang:English⸩15 ⸨/lang⸩Ingressæ sunt ad Noe in arcam, bina et bina ex omni carne, in qua erat spiritus vitæ.
⸨lang:English⸩16 ⸨/lang⸩Et quæ ingressa sunt, masculus et femina ex omni carne introierunt, sicut præceperat ei Deus: et inclusit eum Dominus deforis.
⸨lang:English⸩17 ⸨/lang⸩Factumque est diluvium quadraginta diebus super terram: et multiplicatæ sunt aquæ, et elevaverunt arcam in sublime a terra.
⸨lang:English⸩18 ⸨/lang⸩Vehementer enim inundaverunt: et omnia repleverunt in superficie terræ: porro arca ferebatur super aquas.
⸨lang:English⸩19 ⸨/lang⸩Et aquæ prævaluerunt nimis super terram; opertique sunt omnes montes excelsi sub universo cælo.
⸨lang:English⸩20 ⸨/lang⸩Quindecim cubitis altior fuit aqua super montes, quos operuerat.
⸨lang:English⸩21 ⸨/lang⸩Consumtaque est omnis caro quæ movebatur super terram, volucrum, animantium, bestiarum, omniumque reptilium, quæ reptant super terram, universi homines,
⸨lang:English⸩22 ⸨/lang⸩Et cuncta, in quibus spiraculum vitæ est in terra, mortua sunt.
⸨lang:English⸩23 ⸨/lang⸩Et delevit omnem substantiam, quæ erat super terram, ab homine usque ad pecus, tam reptile quam volucres cæli: et deleta sunt de terra: remansit autem solus Noe, et qui cum eo erant in arca.
⸨lang:English⸩24 ⸨/lang⸩Obtinueruntque aquæ terram centum quinquaginta diebus.