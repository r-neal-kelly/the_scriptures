⸨cen⸩CAPUT XXXVIII⸼

⸨lang:English⸩1 ⸨/lang⸩⸨sc⸩Eodem⸨/sc⸩ tempore descendens Judas a fratribus suis, divertit ad virum Odollamitem, nomine Hiram.
⸨lang:English⸩2 ⸨/lang⸩Viditque ibi filiam hominis Chananæi, vocabulo Sue: et accepta uxore, ingressus est ad eam.
⸨lang:English⸩3 ⸨/lang⸩Quæ concepit, et peperit filium, et vocavit nomen ejus Her.
⸨lang:English⸩4 ⸨/lang⸩Rursumque concepto fœtu, natum filium vocavit Onan.
⸨lang:English⸩5 ⸨/lang⸩Tertium quoque peperit, quem appellavit Sela: quo nato, parere ultra cessavit.
⸨lang:English⸩6 ⸨/lang⸩Dedit autem Judas uxorem primogenito suo Her, nomine Thamar.
⸨lang:English⸩7 ⸨/lang⸩Fuit quoque Her primogenitus Judæ, nequam in conspectu Domini: et ab eo occisus est.
⸨lang:English⸩8 ⸨/lang⸩Dixit ergo Judas ad Onan filium suum: Ingredere ad uxorem fratris tui, et sociare illi, ut suscites semen fratri tuo.
⸨lang:English⸩9 ⸨/lang⸩Ille sciens non sibi nasci filios, introiens ad uxorem fratris sui, semen fundebat in terram, ne liberi fratris nomine nascerentur.
⸨lang:English⸩10 ⸨/lang⸩Et idcirco percussit eum Dominus, quod rem detestabilem faceret.
⸨lang:English⸩11 ⸨/lang⸩Quamobrem dixit Judas Thamar nurui suæ: Esto vidua in domo patris tui, donec crescat Sela filius meus: timebat enim ne et ipse moreretur, sicut fratres ejus. Quæ abiit, et habitavit in domo patris sui.
⸨lang:English⸩12 ⸨/lang⸩Evolutis autem multis diebus, mortua est filia Sue uxor Judæ: qui post luctum consolatione suscepta, ascendebat ad tonsores ovium suarum, ipse et Hiras opilio gregis Odollamites, in Thamnas.
⸨lang:English⸩13 ⸨/lang⸩Nuntiatumque est Thamar quod socer illius ascenderet in Thamnas ad tondendas oves.
⸨lang:English⸩14 ⸨/lang⸩Quæ, depositis viduitatis vestibus, assumpsit theristrum: et mutato habitu, sedit in bivio itineris, quod ducit Thamnam: eo quod crevisset Sela, et non eum accepisset maritum.
⸨lang:English⸩15 ⸨/lang⸩Quam cum vidisset Judas, suspicatus est esse meretricem: operuerat enim vultum suum, ne agnosceretur.
⸨lang:English⸩16 ⸨/lang⸩Ingrediensque ad eam, ait: Dimitte me ut coeam tecum: nesciebat enim quod nurus sua esset. Qua respondente: Quid dabis mihi ut fruaris concubitu meo?
⸨lang:English⸩17 ⸨/lang⸩Dixit: Mittam tibi hædum de gregibus. Rursumque illa dicente: Patiar quod vis, si dederis mihi arrhabonem, donec mittas quod polliceris.
⸨lang:English⸩18 ⸨/lang⸩Ait Judas: Quid tibi vis pro arrhabone dari? Respondit: Annulum tuum, et armillam, et baculum quem manu tenes. Ad unum igitur coitum mulier concepit,
⸨lang:English⸩19 ⸨/lang⸩Et surgens abiit: depositoque habitu, quem sumpserat, induta est viduitatis vestibus.
⸨lang:English⸩20 ⸨/lang⸩Misit autem Judas hædum per pastorem suum Odollamitem, ut reciperet pignus quod dederat mulieri: qui cum non invenisset eam,
⸨lang:English⸩21 ⸨/lang⸩Interrogavit homines loci illius: Ubi est mulier quæ sedebat in bivio? Respondentibus cunctis: Non fuit in loco isto meretrix.
⸨lang:English⸩22 ⸨/lang⸩Reversus est ad Judam, et dixit ei: Non inveni eam: sed et homines loci illius dixerunt mihi, numquam sedisse ibi scortum.
⸨lang:English⸩23 ⸨/lang⸩Ait Judas: Habeat sibi, certe mendacii arguere nos non potest: ego misi hædum quem promiseram, et tu non invenisti eam.
⸨lang:English⸩24 ⸨/lang⸩Ecce autem post tres menses nuntiaverunt Judæ, dicentes: Fornicata est Thamar nurus tua, et videtur uterus illius intumescere. Dixitque Judas: Producite eam ut comburatur.
⸨lang:English⸩25 ⸨/lang⸩Quæ cum duceretur ad pœnam, misit ad socerum suum, dicens: De viro cujus hæc sunt, concepi: cognosce cujus sit annulus, et armilla, et baculus.
⸨lang:English⸩26 ⸨/lang⸩Qui, agnitis muneribus, ait: Justior me est: quia non tradidi eam Sela filio meo. Attamen ultra non cognovit eam.
⸨lang:English⸩27 ⸨/lang⸩Instante autem partu, apparuerunt gemini in utero: atque in ipsa effusione infantium, unus protulit manum, in qua obstetrix ligavit coccinum, dicens:
⸨lang:English⸩28 ⸨/lang⸩Iste egredietur prior.
⸨lang:English⸩29 ⸨/lang⸩Illo vero retrahente manum, egressus est alter: dixitque mulier: Quare divisa est propter te maceria? et ob hanc causam vocavit nomen ejus Phares.
⸨lang:English⸩30 ⸨/lang⸩Postea egressus est frater ejus, in cujus manu erat coccinum: quem appellavit Zara.