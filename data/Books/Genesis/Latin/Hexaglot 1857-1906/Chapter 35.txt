⸨cen⸩CAPUT XXXV⸼

⸨lang:English⸩1 ⸨/lang⸩⸨sc⸩Interea⸨/sc⸩ locutus est Deus ad Jacob: Surge, et ascende Bethel, et habita ibi, facque altare Deo qui apparuit tibi quando fugiebas Esau fratrem tuum.
⸨lang:English⸩2 ⸨/lang⸩Jacob vero convocata omni domo sua, ait: Abjicite deos alienos qui in medio vestri sunt, et mundamini, ac mutate vestimenta vestra.
⸨lang:English⸩3 ⸨/lang⸩Surgite, et ascendamus in Bethel, ut faciamus ibi altare Deo: qui exaudivit me in die tribulationis meæ, et socius fuit itineris mei.
⸨lang:English⸩4 ⸨/lang⸩Dederunt ergo ei omnes deos alienos quos habebant, et inaures quæ erant in auribus eorum: at ille infodit ea subter terebinthum, quæ est post urbem Sichem.
⸨lang:English⸩5 ⸨/lang⸩Cumque profecti essent, terror Dei invasit omnes per circuitem civitates, et non sunt ausi persequi recedentes.
⸨lang:English⸩6 ⸨/lang⸩Venit igitur Jacob Luzam, quæ est in terra Chanaan, cognomento Bethel: ipse et omnis populus cum eo.
⸨lang:English⸩7 ⸨/lang⸩Ædificavitque ibi altare, et appellavit nomen loci illius, Domus Dei: ibi enim apparuit ei Deus cum fugeret fratrem suum.
⸨lang:English⸩8 ⸨/lang⸩Eodem tempore mortua est Debora nutris Rebeccæ, et sepulta est ad radices Bethel subter quercum: vocatumque est nomen loci illius, Quercus fletus.
⸨lang:English⸩9 ⸨/lang⸩Apparuit autem iterum Deus Jacob postquam reversus est de Mesopotamia Syriæ, benedixitque ei,
⸨lang:English⸩10 ⸨/lang⸩Dicens: Non vocaberis ultra Jacob, sed Israel erit nomen tuum. Et appellavit eum Israel.
⸨lang:English⸩11 ⸨/lang⸩Dixitque ei: Ego Deus omnipotens: cresce, et multiplicare: gentes et populi nationum ex te erunt, reges de lumbis tuis egredientur.
⸨lang:English⸩12 ⸨/lang⸩Terramque quam dedi Abraham et Isaac, dabo tibi et semini tuo post te.
⸨lang:English⸩13 ⸨/lang⸩Et recessit ab eo.
⸨lang:English⸩14 ⸨/lang⸩Ille vero erexit titulum lapideum in loco quo locutus fuerat ei Deus: libans super eum libamina, et effundens oleum:
⸨lang:English⸩15 ⸨/lang⸩Vocansque nomen loci illius, Bethel.
⸨lang:English⸩16 ⸨/lang⸩Egressus autem inde, venit verno tempore ad terram quæ ducit Ephratam: in qua cum parturiret Rachel,
⸨lang:English⸩17 ⸨/lang⸩Ob difficultatem partus periclitari cœpit. Dixitque ei obstetrix: Noli timere, quia et hunc habebis filium.
⸨lang:English⸩18 ⸨/lang⸩Egrediente autem anima præ dolore, et imminente jam morte, vocavit nomen filii sui Benoni, id est, filius doloris mei: pater vero appellavit eum Benjamin, id est, filius dextræ.
⸨lang:English⸩19 ⸨/lang⸩Mortua est ergo Rachel, et sepulta est in via quæ ducit Ephratam, hæc est Bethlehem.
⸨lang:English⸩20 ⸨/lang⸩Erexitque Jacob titulum super sepulchrum ejus: Hic est titulus monumenti Rachel, usque in præsentem diem.
⸨lang:English⸩21 ⸨/lang⸩Egressus inde, fixit tabernaculum trans Turrem gregis.
⸨lang:English⸩22 ⸨/lang⸩Cumque habitaret in illa regione, abiit Ruben, et dormivit cum Bala concubina patris sui: quod illum minime latuit. Erant autem filii Jacob duodecim.
⸨lang:English⸩23 ⸨/lang⸩Filii Liæ: primogenitus Ruben, et Simeon, et Levi, et Judas, et Issachar, et Zabulon.
⸨lang:English⸩24 ⸨/lang⸩Filii Rachel: Joseph et Benjamin.
⸨lang:English⸩25 ⸨/lang⸩Filii Balæ ancillæ Rachelis: Dan et Nephthali.
⸨lang:English⸩26 ⸨/lang⸩Filii Zelphæ ancillæ Liæ: Gad et Aser: his sunt filii Jacob, qui nati sunt ei in Mesopotamia Syriæ.
⸨lang:English⸩27 ⸨/lang⸩Venit etiam ad Isaac patrem suum in Mambre, civitatem Arbee, hæc est Hebron: in qua peregrinatus est Abraham et Isaac.
⸨lang:English⸩28 ⸨/lang⸩Et completi sunt dies Isaac centum octoginta annorum.
⸨lang:English⸩29 ⸨/lang⸩Consumptusque ætate mortuus est: et appositus est populo suo senex et plenus dierum: et sepelierunt eum Esau et Jacob filii sui.