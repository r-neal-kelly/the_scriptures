⸨cen⸩CAPUT XIII⸼

⸨lang:English⸩1 ⸨/lang⸩⸨sc⸩Ascendit⸨/sc⸩ ergo Abram de Ægypto, ipse et uxor ejus, et omnia quæ habebat, et Lot cum eo, ad australem plagam.
⸨lang:English⸩2 ⸨/lang⸩Erat autem dives valde in possessione auri et argenti.
⸨lang:English⸩3 ⸨/lang⸩Reversusque est per iter, quo venerat, a meridie in Bethel, usque ad locum ubi prius fixerat tabernaculum inter Bethel et Hai:
⸨lang:English⸩4 ⸨/lang⸩In loco altaris quod fecerat prius, et invocavit ibi nomen Domini.
⸨lang:English⸩5 ⸨/lang⸩Sed et Lot qui erat cum Abram, fuerunt greges ovium, et armenta, et tabernacula.
⸨lang:English⸩6 ⸨/lang⸩Nec poterat eos capere terra, ut habitarent simul: erat quippe substantia eorum multa, et nequibant habitare communiter.
⸨lang:English⸩7 ⸨/lang⸩Unde et facta est rixa inter pastores gregum Abram et Lot. Eo autem tempore Chananæus et Pherezæus habitabant in terra illa.
⸨lang:English⸩8 ⸨/lang⸩Dixit ergo Abram ad Lot: Ne, quæso, sit jurgium inter me et te, et inter pastores meos et pastores tuos: fratres enim sumus.
⸨lang:English⸩9 ⸨/lang⸩Ecce universa terra coram te est: recede a me, obsecro: si ad sinistram ieris, ego dexteram tenebo; si tu dexteram elegeris, ego ad sinistram pergam.
⸨lang:English⸩10 ⸨/lang⸩Elevatis itaque Lot oculis, vidit omnem circa regionem Jordanis, quæ universa irrigabatur antequam subverteret Dominus Sodomam et Gomorrham, sicut paradisus Domini, et sicut Ægyptus venientibus in Segor.
⸨lang:English⸩11 ⸨/lang⸩Elegitque sibi Lot regionem circa Jordanem, et recessit ab oriente: divisique sunt alterutrum a fratre suo.
⸨lang:English⸩12 ⸨/lang⸩Abram habitavit in terra Chanaan: Lot vero moratus est in oppidis, quæ erant circa Jordanem, et habitavit in Sodomis.
⸨lang:English⸩13 ⸨/lang⸩Homines autem Sodomitæ pessimi erant, et peccatores coram Domino nimis.
⸨lang:English⸩14 ⸨/lang⸩Dixitque Dominus ad Abram, postquam divisus est ab eo Lot: Leva oculos tuos, et vide a loco, in quo nunc es, ad aquilonem et meridiem, ad orientem et occidentem.
⸨lang:English⸩15 ⸨/lang⸩Omnem terram, quam conspicis, tibi dabo et semini tuo usque in sempiternum.
⸨lang:English⸩16 ⸨/lang⸩Faciamque semen tuum sicut pulverem terræ: si quis potest hominum numerare pulverem terræ, semen quoque tuum numerare poterit.
⸨lang:English⸩17 ⸨/lang⸩Surge, et perambula terram in longitudine, et in latitudine sua: quia tibi daturus sum eam.
⸨lang:English⸩18 ⸨/lang⸩Movens igitur tabernaculum suum Abram, venit et habitavit juxta convallem Mambre, quæ est in Hebron: ædificavitque ibi altare Domino.