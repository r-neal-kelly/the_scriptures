⸨cen⸩CAPUT IX⸼

⸨lang:English⸩1 ⸨/lang⸩⸨sc⸩Locutus⸨/sc⸩ est Dominus ad Moysen in deserto Sinai, anno secundo postquam egressi sunt de terra Ægypti, mense primo, dicens:
⸨lang:English⸩2 ⸨/lang⸩Faciant filii Israel Phase in tempore suo,
⸨lang:English⸩3 ⸨/lang⸩Quartadecima die mensis hujus ad vesperam, juxta omnes ceremonias et justificationes ejus.
⸨lang:English⸩4 ⸨/lang⸩Præcepitque Moyses filiis Israel ut facerent Phase.
⸨lang:English⸩5 ⸨/lang⸩Qui fecerunt tempore suo, quartadecima die mensis ad vesperam, in monte Sinai. Juxta omnia quæ mandaverat Dominus Moysi, fecerunt filii Israel.
⸨lang:English⸩6 ⸨/lang⸩Ecce autem quidam immundi super anima hominis, qui non poterant facere Phase in die illo, accedentes ad Moysen et Aaron,
⸨lang:English⸩7 ⸨/lang⸩Dixerunt eis: Immundi sumus super anima hominis; quare fraudamur ut non valeamus oblationem offerre Domino in tempore suo inter filios Israel?
⸨lang:English⸩8 ⸨/lang⸩Quibus respondit Moyses: State ut consulam quid præcipiat Dominus de vobis.
⸨lang:English⸩9 ⸨/lang⸩Locutusque est Dominus ad Moysen, dicens:
⸨lang:English⸩10 ⸨/lang⸩Loquere filiis Israel: Homo qui fuerit immundus super anima, sive in via procul in gente vestra, faciat Phase Domino
⸨lang:English⸩11 ⸨/lang⸩In mense secundo, quartadecima die mensis ad vesperam: cum azymis et lactucis agrestibus comedent illud:
⸨lang:English⸩12 ⸨/lang⸩Non relinquent ex eo quippiam usque mane, et os ejus non confringent, omnem ritum Phase observabunt.
⸨lang:English⸩13 ⸨/lang⸩Si quis autem et mundus est, et in itinere non fuit, et tamen non fecit Phase, exterminabitur anima illa de populis suis, quia sacrificium Domino non obtulit tempore suo: peccatum suum ipse portabit,
⸨lang:English⸩14 ⸨/lang⸩Peregrinus quoque et advena si fuerint apud vos, facient Phase Domino juxta ceremonias et justificationes ejus. Præceptum idem erit apud vos tam advenæ quam indigenæ.
⸨lang:English⸩15 ⸨/lang⸩Igitur die qua erectum est tabernaculum, operuit illud nubes. A vespere autem super tentorium erat quasi species ignis usque mane.
⸨lang:English⸩16 ⸨/lang⸩Sic fiebat jugiter: per diem operiebat illud nubes, et per noctem quasi species ignis.
⸨lang:English⸩17 ⸨/lang⸩Cumque ablata fuisset nubes, quæ tabernaculum protegebat, tunc proficiscebantur filii Israel: et in loco ubi stetisset nubes, ibi castrametabantur.
⸨lang:English⸩18 ⸨/lang⸩Ad imperium Domini proficiscebantur, et ad imperium illius figebant tabernaculum. Cunctis diebus quibus stabat nubes super tabernaculum, manebant in eodem loco:
⸨lang:English⸩19 ⸨/lang⸩Et si evenisset ut multo tempore maneret super illud, erant filii Israel in excubiis Domini, et non proficiscebantur
⸨lang:English⸩20 ⸨/lang⸩Quot diebus fuisset nubes super tabernaculum. Ad imperium Domini erigebant tentoria, et ad imperium illius deponebant.
⸨lang:English⸩21 ⸨/lang⸩Si fuisset nubes a vespere usque mane, et statim diluculo tabernaculum reliquisset, proficiscebantur: et, si post diem et noctem recessisset, dissipabant tentoria.
⸨lang:English⸩22 ⸨/lang⸩Si vero biduo aut uno mense vel longiori tempore fuisset super tabernaculum, manebant filii Israel in eodem loco, et non proficiscebantur: statim autem ut recessisset, movebant castra.
⸨lang:English⸩23 ⸨/lang⸩Per verbum Domini figebant tentoria, et per verbum illius proficiscebantur: erantque in excubiis Domini juxta imperium ejus per manum Moysi.