⸨cen⸩CAPUT VIII⸼

⸨lang:English⸩1 ⸨/lang⸩⸨sc⸩Locutusque⸨/sc⸩ est Dominus ad Moysen, dicens:
⸨lang:English⸩2 ⸨/lang⸩Loquere Aaron, et dices ad eum: Cum posueris septem lucernas, candelabrum in australi parte erigatur. Hoc igitur præcipe ut lucernæ contra boream e regione respiciant ad mensam panum propositionis, contra eam partem, quam candelabrum respicit, lucere debebunt
⸨lang:English⸩3 ⸨/lang⸩Fecitque Aaron, et imposuit lucernas super candelabrum, ut præceperat Dominus Moysi.
⸨lang:English⸩4 ⸨/lang⸩Hæc autem erat factura candelabri, ex auro ductili, tam medius stipes, quam cuncta quæ ex utroque calamorum latere nascebantur: juxta exemplum quod ostendit Dominus Moysi, ita operatus est candelabrum.
⸨lang:English⸩5 ⸨/lang⸩Et locutus est Dominus ad Moysen, dicens:
⸨lang:English⸩6 ⸨/lang⸩Tolle Levitas de medio filiorum Israel, et purificabis eos
⸨lang:English⸩7 ⸨/lang⸩Juxta hunc ritum: Aspergantur aqua lustrationis, et radant omnes pilos carnis suæ. Cumque laverint vestimenta sua, et mundati fuerint,
⸨lang:English⸩8 ⸨/lang⸩Tollent bovem de armentis, et libamentum ejus similam oleo conspersam: bovem autem alterum de armento tu accipies pro peccato:
⸨lang:English⸩9 ⸨/lang⸩Et applicabis Levitas coram tabernaculo fœderis, convocata omni multitudine filiorum Israel.
⸨lang:English⸩10 ⸨/lang⸩Cumque Levitæ fuerint coram Domino, ponent filii Israel manus suas super eos;
⸨lang:English⸩11 ⸨/lang⸩Et offeret Aaron Levitas, munus in conspectu Domini a filiis Israel, ut serviant in ministerio ejus
⸨lang:English⸩12 ⸨/lang⸩Levitæ quoque ponent manus suas super capita boum, e quibus unum facies pro peccato, et alterum in holocaustum Domini, ut depreceris pro eis.
⸨lang:English⸩13 ⸨/lang⸩Statuesque Levitas in conspectu Aaron et filiorum ejus, et consecrabis oblatos Domino,
⸨lang:English⸩14 ⸨/lang⸩Ac separabis de medio filiorum Israel, ut sint mei.
⸨lang:English⸩15 ⸨/lang⸩Et postea ingredientur tabernaculum fœderis, ut serviant mihi. Sicque purificabis et consecrabis eos in oblationem Domini: quoniam dono donati sunt mihi a filiis Israel.
⸨lang:English⸩16 ⸨/lang⸩Pro primogenitis quæ aperiunt omnem vulvam in Israel, accepi eos.
⸨lang:English⸩17 ⸨/lang⸩Mea sunt enim omnia primogenita filiorum Israel, tam ex hominibus quam ex jumentis. Ex die quo percussi omne primogenitum in terra Ægypti, sanctificavi eos mihi:
⸨lang:English⸩18 ⸨/lang⸩Et tuli Levitas pro cunctis primogenitis filiorum Israel:
⸨lang:English⸩19 ⸨/lang⸩Tradidique eos dono Aaron et filiis ejus de medio populi, ut serviant mihi pro Israel in tabernaculo fœderis, et orent pro eis, ne sit in populo plaga, si ausi fuerint accedere ad sanctuarium.
⸨lang:English⸩20 ⸨/lang⸩Feceruntque Moyses et Aaron et omnis multitudo filiorum Israel super Levitis quæ præceperat Dominus Moysi:
⸨lang:English⸩21 ⸨/lang⸩Purificatique sunt, et laverunt vestimenta sua. Elevavitque eos Aaron in conspectu Domini, et oravit pro eis,
⸨lang:English⸩22 ⸨/lang⸩Ut purificati ingrederentur ad officia sua in tabernaculum fœderis coram Aaron et filiis ejus. Sicut præceperat Dominus Moysi de Levitis, ita factum est.
⸨lang:English⸩23 ⸨/lang⸩Locutusque est Dominus ad Moysen, dicens:
⸨lang:English⸩24 ⸨/lang⸩Hæc est lex Levitarum: A viginti quinque annis et supra, ingredientur ut ministrent in tabernaculo fœderis.
⸨lang:English⸩25 ⸨/lang⸩Cumque quinquagesimum annum ætatis impleverint, servire cessabunt:
⸨lang:English⸩26 ⸨/lang⸩Eruntque ministri fratrum suorum in tabernaculo fœderis, ut custodiant quæ sibi fuerint commendata, opera autem ipsa non faciant. Sic dispones Levitis in custodiis suis.