⸨cen⸩CAPUT XXVII⸼

⸨lang:English⸩1 ⸨/lang⸩⸨sc⸩Accesserunt⸨/sc⸩ autem filiæ Salphaad, filii Hepher, filii Galaad, filii Machir, filii Manasse, qui fuit filius Joseph: quarum sunt nomina, Maala, et Noa, et Hegla, et Melcha, et Thersa.
⸨lang:English⸩2 ⸨/lang⸩Steteruntque coram Moyse et Eleazaro sacerdote, et cunctis principibus populi, ad ostium tabernaculi fœderis, atque dixerunt:
⸨lang:English⸩3 ⸨/lang⸩Pater noster mortuus est in deserto, nec fuit in seditione, quæ concitata est contra Dominum sub Core, sed in peccato suo mortuus est: hic non habuit mares filios. Cur tollitur nomen illius de familia sua, quia non habuit filium? Date nobis possessionem inter cognatos patris nostri.
⸨lang:English⸩4 ⸨/lang⸩Retulitque Moyses causam earum ad judicium Domini.
⸨lang:English⸩5 ⸨/lang⸩Qui dixit ad eum:
⸨lang:English⸩6 ⸨/lang⸩Justam rem postulant filiæ Salphaad: da eis possessionem inter cognatos patris sui, et ei in hereditatem succedant.
⸨lang:English⸩7 ⸨/lang⸩Ad filios autem Israel loqueris hæc:
⸨lang:English⸩8 ⸨/lang⸩Homo cum mortuus fuerit absque filio, ad filiam ejus transibit hereditas;
⸨lang:English⸩9 ⸨/lang⸩Si filiam non habuerit, habebit successores fratres suos;
⸨lang:English⸩10 ⸨/lang⸩Quod si et fratres non fuerint, dabitis hereditatem fratribus patris ejus;
⸨lang:English⸩11 ⸨/lang⸩Sin autem nec patruos habuerit, dabitur hereditas his qui ei proximi sunt; eritque hoc filiis Israel sanctum lege perpetua, sicut præcepit Dominus Moysi.
⸨lang:English⸩12 ⸨/lang⸩Dixit quoque Dominus ad Moysen: Ascende in montem istum Abarim, et contemplare inde terram, quam daturus sum filiis Israel;
⸨lang:English⸩13 ⸨/lang⸩Cumque videris eam, ibis et tu ad populum tuum, sicut ivit frater tuus Aaron:
⸨lang:English⸩14 ⸨/lang⸩Quia offendistis me in deserto Sin in contradictione multitudinis, nec sanctificare me voluistis coram ea super aquas; hæ sunt aquæ contradictionis in Cades deserti Sin.
⸨lang:English⸩15 ⸨/lang⸩Cui respondit Moyses:
⸨lang:English⸩16 ⸨/lang⸩Provideat Dominus Deus spirituum omnis carnis, hominem, qui sit super multitudinem hanc:
⸨lang:English⸩17 ⸨/lang⸩Et possit exire et intrare ante eos, et educere eos, vel introducere: ne sit populus Domini sicut oves absque pastore.
⸨lang:English⸩18 ⸨/lang⸩Dixitque Dominus ad eum: Tolle Josue filium Nun, virum in quo est Spiritus, et pone manum tuam super eum.
⸨lang:English⸩19 ⸨/lang⸩Qui stabit coram Eleazaro sacerdote et omni multitudine:
⸨lang:English⸩20 ⸨/lang⸩Et dabis ei præcepta cunctis videntibus, et partem gloriæ tuæ, ut audiat eum omnis synagoga filiorum Israel.
⸨lang:English⸩21 ⸨/lang⸩Pro hoc, si quid agendum erit, Eleazar sacerdos consulet Dominum. Ad verbum ejus egredietur et ingredietur ipse, et omnes filii Israel cum eo, et cetera multitudo.
⸨lang:English⸩22 ⸨/lang⸩Fecit Moyses ut præceperat Dominus. Cumque tulisset Josue, statuit eum coram Eleazaro sacerdote et omni frequentia populi.
⸨lang:English⸩23 ⸨/lang⸩Et impositis capiti ejus manibus, cuncta replicavit quæ mandaverat Dominus.