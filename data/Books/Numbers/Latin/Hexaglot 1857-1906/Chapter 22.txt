⸨cen⸩CAPUT XXII⸼

⸨lang:English⸩1 ⸨/lang⸩⸨sc⸩Profectique⸨/sc⸩ castrametati sunt in campestribus Moab, ubi trans Jordanem Jericho sita est.
⸨lang:English⸩2 ⸨/lang⸩Videns autem Balac filius Sephor omnia quæ fecerat Israel Amorrhæo,
⸨lang:English⸩3 ⸨/lang⸩Et quod pertimuissent eum Moabitæ, et impetum ejus ferre non possent,
⸨lang:English⸩4 ⸨/lang⸩Dixit ad majores natu Madian: Ita delebit hic populus omnes, qui in nostris finibus commorantur, quo modo solet bos herbas usque ad radices carpere. Ipse erat eo tempore rex in Moab.
⸨lang:English⸩5 ⸨/lang⸩Misit ergo nuntios ad Balaam filium Beor ariolum, qui habitabat super flumen terræ filiorum Ammon, ut vocarent eum, et dicerent: Ecce egressus est populus ex Ægypto, qui operuit superficiem terræ, sedens contra me.
⸨lang:English⸩6 ⸨/lang⸩Veni igitur, et maledic populo huic, quia fortior me est: si quo modo possim percutere et ejicere eum de terra mea. Novi enim quod benedictus sit cui benedixeris, et maledictus in quem maledicta congesseris.
⸨lang:English⸩7 ⸨/lang⸩Perrexeruntque seniores Moab, et majores natu Madian, habentes divinationis pretium in manibus. Cumque venissent ad Balaam, et narrassent ei omnia verba Balac:
⸨lang:English⸩8 ⸨/lang⸩Ille respondit: Manete hic nocte, et respondebo quidquid mihi dixerit Dominus. Manentibus illis apud Balaam, venit Deus, et ait ad eum:
⸨lang:English⸩9 ⸨/lang⸩Quid sibi volunt homines isti apud te?
⸨lang:English⸩10 ⸨/lang⸩Respondit: Balac filius Sephor rex Moabitarum misit ad me,
⸨lang:English⸩11 ⸨/lang⸩Dicens: Ecce populus qui egressus est de Ægypto, operuit superficiem terræ: veni, et maledic ei, si quo modo possim pugnans abigere eum.
⸨lang:English⸩12 ⸨/lang⸩Dixitque Deus ad Balaam: Noli ire cum eis, neque maledicas populo: quia benedictus est.
⸨lang:English⸩13 ⸨/lang⸩Qui mane consurgens dixit ad principes: Ite in terram vestram, quia prohibuit me Dominus venire vobiscum.
⸨lang:English⸩14 ⸨/lang⸩Reversi principes dixerunt ad Balac: Noluit Balaam venire nobiscum.
⸨lang:English⸩15 ⸨/lang⸩Rursum ille multo plures et nobiliores quam ante miserat, misit.
⸨lang:English⸩16 ⸨/lang⸩Qui cum venissent ad Balaam, dixerunt: Sic dicit Balac filius Sephor: Ne cuncteris venire ad me:
⸨lang:English⸩17 ⸨/lang⸩Paratus sum honorare te, et quidquid volueris dabo tibi: veni, et maledic populo isti.
⸨lang:English⸩18 ⸨/lang⸩Respondit Balaam: Si dederit mihi Balac plenam domum suam argenti et auri, non potero immutare verbum Domini Dei mei, ut vel plus, vel minus loquar.
⸨lang:English⸩19 ⸨/lang⸩Obsecro ut hic maneatis etiam hac nocte, et scire queam quid mihi rursum respondeat Dominus.
⸨lang:English⸩20 ⸨/lang⸩Venit ergo Deus ad Balaam nocte, et ait ei: Si vocare te venerunt homines isti, surge, et vade cum eis: ita duntaxat, ut quod tibi præcepero, facias.
⸨lang:English⸩21 ⸨/lang⸩Surrexit Balaam mane, et strata asina sua profectus est cum eis.
⸨lang:English⸩22 ⸨/lang⸩Et iratus est Deus. Stetitque angelus Domini in via contra Balaam, qui insidebat asinæ, et duos pueros habebat secum.
⸨lang:English⸩23 ⸨/lang⸩Cernens asina angelum stantem in via, evaginato gladio, avertit se de itinere, et ibat per agrum. Quam cum verberaret Balaam, et vellet ad semitam reducere,
⸨lang:English⸩24 ⸨/lang⸩Stetit angelus in angustiis duarum maceriarum, quibus vineæ cingebantur.
⸨lang:English⸩25 ⸨/lang⸩Quem videns asina, junxit se parieti, et attrivit sedentis pedem. At ille iterum verberabat eam:
⸨lang:English⸩26 ⸨/lang⸩Et nihilominus angelus ad locum angustum transiens, ubi nec ad dexteram nec ad sinistram poterat deviare, obvius stetit.
⸨lang:English⸩27 ⸨/lang⸩Cumque vidisset asina stantem angelum, concidit sub pedibus sedentis; qui iratus, vehementius cædebat fuste latera ejus.
⸨lang:English⸩28 ⸨/lang⸩Aperuitque Dominus os asinæ, et locuta est: Quid feci tibi? cur percutis me? ecce jam tertio?
⸨lang:English⸩29 ⸨/lang⸩Respondit Balaam: Quia commeruisti, et illusisti mihi: utinam haberem gladium, ut te percuterem!
⸨lang:English⸩30 ⸨/lang⸩Dixit asina: Nonne animal tuum sum, cui semper sedere consuevisti usque in præsentem diem? dic quid simile unquam fecerim tibi. At ille ait: Numquam.
⸨lang:English⸩31 ⸨/lang⸩Protinus aperuit Dominus oculos Balaam, et vidit angelum stantem in via evaginato gladio, adoravitque eum pronus in terram.
⸨lang:English⸩32 ⸨/lang⸩Cui angelus: Cur, inquit, tertio verberas asinam tuam? Ego veni ut adversarer tibi, quia perversa est via tua, mihique contraria:
⸨lang:English⸩33 ⸨/lang⸩Et nisi asina declinasset de via, dans locum resistenti, te occidissem, et illa viveret.
⸨lang:English⸩34 ⸨/lang⸩Dixit Balaam: Peccavi, nesciens quod tu stares contra me: et nunc si displicet tibi ut vadam, revertar.
⸨lang:English⸩35 ⸨/lang⸩Ait angelus: Vade cum istis, et cave ne aliud quam præcepero tibi loquaris. Ivit igitur cum principibus.
⸨lang:English⸩36 ⸨/lang⸩Quod cum audisset Balac, egressus est in occursum ejus, in oppido Moabitarum, quod situm est in extremis finibus Arnon.
⸨lang:English⸩37 ⸨/lang⸩Dixitque ad Balaam: Misi nuntios ut vocarent te, cur non statim venisti ad me? an quia mercedem adventui tuo reddere nequeo?
⸨lang:English⸩38 ⸨/lang⸩Cui ille respondit: Ecce adsum: numquid loqui potero aliud, nisi quod Deus posuerit in ore meo?
⸨lang:English⸩39 ⸨/lang⸩Perrexerunt ergo simul, et venerunt in urbem, quæ in extremis regni ejus finibus erat.
⸨lang:English⸩40 ⸨/lang⸩Cumque occidisset Balac boves et oves, misit ad Balaam, et principes qui cum eo erant, munera.
⸨lang:English⸩41 ⸨/lang⸩Mane autem facto duxit cum ad excelsa Baal, et intuitus est extremam partem populi.