⸨cen⸩CAPUT XXIII⸼

⸨lang:English⸩1 ⸨/lang⸩⸨sc⸩Dixitque⸨/sc⸩ Balaam ad Balac: Ædifica mihi hic septem aras, et para totidem vitulos, ejusdemque numeri arietes.
⸨lang:English⸩2 ⸨/lang⸩Cumque fecisset juxta sermonem Balaam, imposuerunt simul vitulum et arietem super aram.
⸨lang:English⸩3 ⸨/lang⸩Dixitque Balaam ad Balac: Sta paulisper juxta holocaustum tuum, donec vadam, si forte occurrat mihi Dominus, et quodcumque imperaverit, loquar tibi.
⸨lang:English⸩4 ⸨/lang⸩Cumque abiisset velociter, occurrit illi Deus. Locutusque ad eum Balaam: Septem, inquit, aras erexi, et imposui vitulum et arietem desuper.
⸨lang:English⸩5 ⸨/lang⸩Dominus autem posuit verbum in ore ejus, et ait: Revertere ad Balac, et hæc loqueris.
⸨lang:English⸩6 ⸨/lang⸩Reversus invenit stantem Balac juxta holocaustum suum, et omnes principes Moabitarum.
⸨lang:English⸩7 ⸨/lang⸩Assumptaque parabola sua, dixit: De Aram adduxit me Balac rex Moabitarum, de montibus orientis: Veni, inquit, et maledic Jacob: propera, et detestare Israel.
⸨lang:English⸩8 ⸨/lang⸩Quo modo maledicam, cui non maledixit Deus? Qua ratione detester, quem Dominus non detestatur?
⸨lang:English⸩9 ⸨/lang⸩De summis silicibus videbo eum, et de collibus considerabo illum. Populus solus habitabit, et inter gentes non reputabitur.
⸨lang:English⸩10 ⸨/lang⸩Quis dinumerare possit pulverem Jacob, et nosse numerum stirpis Israel? Moriatur anima mea morte justorum, et fiant novissima mea horum similia.
⸨lang:English⸩11 ⸨/lang⸩Dixitque Balac ad Balaam: Quid est hoc quod agis? Ut malediceres inimicis meis vocavi te: et tu econtrario benedicis eis.
⸨lang:English⸩12 ⸨/lang⸩Cui ille respondit: Num aliud possum loqui, nisi quod jusserit Dominus?
⸨lang:English⸩13 ⸨/lang⸩Dixit ergo Balac: Veni mecum in alterum locum unde partem Israel videas, et totum videre non possis, inde maledicito ei.
⸨lang:English⸩14 ⸨/lang⸩Cumque duxisset eum in locum sublimem, super verticem montis Phasga, ædificavit Balaam septem aras, et impositis supra vitulo atque ariete,
⸨lang:English⸩15 ⸨/lang⸩Dixit ad Balac: Sta hic juxta holocaustum tuum, donec ego obvius pergam.
⸨lang:English⸩16 ⸨/lang⸩Cui cum Dominus occurrisset, posuissetque verbum in ore ejus, ait: Revertere ad Balac, et hæc loqueris ei.
⸨lang:English⸩17 ⸨/lang⸩Reversus invenit eum stantem juxta holocaustum suum, et principes Moabitarum cum eo. Ad quem Balac: Quid, inquit, locutus est Dominus?
⸨lang:English⸩18 ⸨/lang⸩At ille, assumpta parabola sua, ait: Sta, Balac, et ausculta, audi, fili Sephor:
⸨lang:English⸩19 ⸨/lang⸩Non est Deus quasi homo, ut mentiatur: nec ut filius hominis, ut mutetur. Dixit ergo, et non faciet? locutus est, et non implebit?
⸨lang:English⸩20 ⸨/lang⸩Ad benedicendum adductus sum, benedictionem prohibere non valeo.
⸨lang:English⸩21 ⸨/lang⸩Non est idolum in Jacob, nec videtur simulachrum in Israel. Dominus Deus ejus cum eo est, et clangor victoriæ regis in illo.
⸨lang:English⸩22 ⸨/lang⸩Deus eduxit illum de Ægypto, cujus fortitudo similis est rhinocerotis.
⸨lang:English⸩23 ⸨/lang⸩Non est augurium in Jacob, nec divinatio in Israel. Temporibus suis dicetur Jacob et Israeli quid operatus sit Deus.
⸨lang:English⸩24 ⸨/lang⸩Ecce populus ut leæna consurget, et quasi leo erigetur: non accubabit donec devoret prædam, et occisorum sanguinem bibat.
⸨lang:English⸩25 ⸨/lang⸩Dixitque Balac ad Balaam: Nec maledicas ei, nec benedicas.
⸨lang:English⸩26 ⸨/lang⸩Et ille ait: Nonne dixi tibi, quod quidquid mihi Deus imperaret, hoc facerem?
⸨lang:English⸩27 ⸨/lang⸩Et ait Balac ad eum: Veni, et ducam te ad alium locum: si forte placeat Deo ut inde maledicas eis.
⸨lang:English⸩28 ⸨/lang⸩Cumque duxisset eum super verticem montis Phogor, qui respicit solitudinem,
⸨lang:English⸩29 ⸨/lang⸩Dixit ei Balaam: Ædifica mihi hic septem aras, et para totidem vitulos, ejusdemque numeri arietes.
⸨lang:English⸩30 ⸨/lang⸩Fecit Balac ut Balaam dixerat: imposuitque vitulos et arietes per singulas aras.