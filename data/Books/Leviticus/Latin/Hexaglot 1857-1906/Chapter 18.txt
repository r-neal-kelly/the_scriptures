⸨cen⸩CAPUT XVIII⸼

⸨lang:English⸩1 ⸨/lang⸩⸨sc⸩Locutus⸨/sc⸩ est Dominus ad Moysen, dicens:
⸨lang:English⸩2 ⸨/lang⸩Loquere filiis Israel, et dices ad eos: Ego Dominus Deus vester:
⸨lang:English⸩3 ⸨/lang⸩Juxta consuetudinem terræ Ægypti, in qua habitastis, non facietis: et juxta morem regionis Chanaan, ad quam ego introducturus sum vos, non agetis, nec in legitimis eorum ambulabitis.
⸨lang:English⸩4 ⸨/lang⸩Facietis judicia mea, et præcepta mea servabitis, et ambulabitis in eis. Ego Dominus Deus vester.
⸨lang:English⸩5 ⸨/lang⸩Custodite leges meas atque judicia, quæ faciens homo, vivet in eis. Ego Dominus.
⸨lang:English⸩6 ⸨/lang⸩Omnis homo ad proximam sanguinis sui non accedet, ut revelet turpitudinem ejus. Ego Dominus.
⸨lang:English⸩7 ⸨/lang⸩Turpitudinem patris tui et turpitudinem matris tuæ non discooperies: mater tua est; non revelabis turpitudinem ejus.
⸨lang:English⸩8 ⸨/lang⸩Turpitudinem uxoris patris tui non discooperies: turpitudo enim patris tui est.
⸨lang:English⸩9 ⸨/lang⸩Turpitudinem sororis tuæ ex patre, sive ex matre, quæ domi vel foris genita est, non revelabis.
⸨lang:English⸩10 ⸨/lang⸩Turpitudinem filiæ filii tui vel neptis ex filia non revelabis: quia turpitudo tua est.
⸨lang:English⸩11 ⸨/lang⸩Turpitudinem filiæ uxoris patris tui, quam peperit patri tuo, et est soror tua, non revelabis.
⸨lang:English⸩12 ⸨/lang⸩Turpitudinem sororis patris tui non discooperies: quia caro est patris tui.
⸨lang:English⸩13 ⸨/lang⸩Turpitudinem sororis matris tuæ non revelabis, eo quod caro sit matris tuæ.
⸨lang:English⸩14 ⸨/lang⸩Turpitudinem patrui tui non revelabis, nec accedes ad uxorem ejus, quæ tibi affinitate conjungitur.
⸨lang:English⸩15 ⸨/lang⸩Turpitudinem nurus tuæ non revelabis, quia uxor filii tui est, nec discooperies ignominiam ejus.
⸨lang:English⸩16 ⸨/lang⸩Turpitudinem uxoris fratris tui non revelabis: quia turpitudo fratris tui est.
⸨lang:English⸩17 ⸨/lang⸩Turpitudinem uxoris tuæ et filiæ ejus non revelabis. Filiam filii ejus, et filiam filiæ illius non sumes, ut reveles ignominiam ejus: quia caro illius sunt, et talis coitus incestus est.
⸨lang:English⸩18 ⸨/lang⸩Sororem uxoris tuæ in pellicatum illius non accipies, nec revelabis turpitudinem ejus adhuc illa vivente.
⸨lang:English⸩19 ⸨/lang⸩Ad mulierem quæ patitur menstrua, non accedes, nec revelabis fœditatem ejus.
⸨lang:English⸩20 ⸨/lang⸩Cum uxore proximi tui non coibis, nec seminis commistione maculaberis.
⸨lang:English⸩21 ⸨/lang⸩De semine tuo non dabis ut consecretur idolo Moloch, nec pollues nomen Dei tui. Ego Dominus.
⸨lang:English⸩22 ⸨/lang⸩Cum masculo non commiscearis coitu femineo, quia abominatio est.
⸨lang:English⸩23 ⸨/lang⸩Cum omni pecore non coibis, nec maculaberis cum eo. Mulier non succumbet jumento, nec miscebitur ei: quia scelus est.
⸨lang:English⸩24 ⸨/lang⸩Nec polluamini in omnibus his, quibus contaminatæ sunt universæ gentes, quas ego ejiciam ante conspectum vestrum,
⸨lang:English⸩25 ⸨/lang⸩Et quibus polluta est terra: cujus ego scelera visitabo, ut evomat habitatores suos.
⸨lang:English⸩26 ⸨/lang⸩Custodite legitima mea atque judicia, et non faciatis ex omnibus abominationibus istis, tam indigena quam colonus qui peregrinantur apud vos.
⸨lang:English⸩27 ⸨/lang⸩Omnes enim execrationes istas fecerunt accolæ terræ, qui fuerunt ante vos, et polluerunt eam.
⸨lang:English⸩28 ⸨/lang⸩Cavete ergo ne et vos similiter evomat cum paria feceritis, sicut evomuit gentem, quæ fuit ante vos.
⸨lang:English⸩29 ⸨/lang⸩Omnis anima, quæ fecerit de abominationibus his quippiam, peribit de medio populi sui.
⸨lang:English⸩30 ⸨/lang⸩Custodite mandata mea. Nolite facere quæ fecerunt hi qui fuerunt ante vos, et ne polluamini in eis. Ego Dominus Deus vester.