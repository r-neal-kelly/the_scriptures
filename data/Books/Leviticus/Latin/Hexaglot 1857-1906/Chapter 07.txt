⸨cen⸩CAPUT VII⸼

⸨lang:English⸩1 ⸨/lang⸩⸨sc⸩Hæc⸨/sc⸩ quoque lex hostiæ pro delicto, Sancta sanctorum est:
⸨lang:English⸩2 ⸨/lang⸩Idcirco ubi immolabitur holocaustum, mactabitur et victima pro delicto: sanguis ejus per gyrum altaris fundetur.
⸨lang:English⸩3 ⸨/lang⸩Offerent ex ea caudam et adipem qui operit vitalia:
⸨lang:English⸩4 ⸨/lang⸩Duos renunculos, et pinguedinem quæ juxta ilia est, reticulumque jecoris cum renunculis.
⸨lang:English⸩5 ⸨/lang⸩Et adolebit ea sacerdos super altare: incensum est Domini pro delicto.
⸨lang:English⸩6 ⸨/lang⸩Omnis masculus de sacerdotali genere, in loco sancto vescetur his carnibus, quia Sanctum sanctorum est.
⸨lang:English⸩7 ⸨/lang⸩Sicut pro peccato offertur hostia, ita et pro delicto: utriusque hostiæ lex una erit: ad sacerdotem, qui eam obtulerit, pertinebit.
⸨lang:English⸩8 ⸨/lang⸩Sacerdos qui offert holocausti victimam, habebit pellem ejus.
⸨lang:English⸩9 ⸨/lang⸩Et omne sacrificium similæ, quod coquitur in clibano, et quidquid in craticula, vel in sartagine præparatur, ejus erit sacerdotis a quo offertur:
⸨lang:English⸩10 ⸨/lang⸩Sive oleo conspersa, sive arida fuerint, cunctis filiis Aaron mensura æqua per singulos dividetur.
⸨lang:English⸩11 ⸨/lang⸩Hæc est lex hostiæ pacificorum quæ offertur Domino.
⸨lang:English⸩12 ⸨/lang⸩Si pro gratiarum actione oblatio fuerit, offerent panes absque fermento conspersos oleo et lagana azyma uncta oleo, coctamque similam, et collyridas olei admistione conspersas:
⸨lang:English⸩13 ⸨/lang⸩Panes quoque fermentatos, cum hostia gratiarum, quæ immolatur pro pacificis:
⸨lang:English⸩14 ⸨/lang⸩Ex quibus unus pro primitiis offeretur Domino, et erit sacerdotis qui fundet hostiæ sanguinem;
⸨lang:English⸩15 ⸨/lang⸩Cujus carnes eadem comedentur die, nec remanebit ex eis quidquam usque mane.
⸨lang:English⸩16 ⸨/lang⸩Si voto, vel sponte quispiam obtulerit hostiam, eadem similiter edetur die: sed et si quid in crastinum remanserit, vesci licitum est:
⸨lang:English⸩17 ⸨/lang⸩Quidquid autem tertius invenerit dies, ignis absumet.
⸨lang:English⸩18 ⸨/lang⸩Si quis de carnibus victimæ pacificorum die tertio comederit, irrita fiet oblatio, nec proderit offerenti: quin potius quæcumque anima tali se edulio contaminaverit, prævaricationis rea erit.
⸨lang:English⸩19 ⸨/lang⸩Caro, quæ aliquid tetigerit immundum, non comedetur, sed comburetur igni: qui fuerit mundus, vescetur ex ea.
⸨lang:English⸩20 ⸨/lang⸩Anima polluta quæ ederit de carnibus hostiæ pacificorum, quæ oblata est Domino, peribit de populis suis.
⸨lang:English⸩21 ⸨/lang⸩Et quæ tetigerit immunditiam hominis, vel jumenti, sive omnis rei quæ polluere potest, et comederit de hujuscemodi carnibus, interibit de populis suis.
⸨lang:English⸩22 ⸨/lang⸩Locutusque est Dominus ad Moysen, dicens:
⸨lang:English⸩23 ⸨/lang⸩Loquere filiis Israel: Adipem ovis, et bovis, et capræ, non comedetis.
⸨lang:English⸩24 ⸨/lang⸩Adipem cadaveris morticini, et ejus animalis quod a bestia captum est, habebitis in varios usus.
⸨lang:English⸩25 ⸨/lang⸩Si quis adipem, qui offerri debet in incensum Domini, comederit, peribit de populo suo.
⸨lang:English⸩26 ⸨/lang⸩Sanguinem quoque omnis animalis non sumetis in cibo, tam de avibus quam de pecoribus.
⸨lang:English⸩27 ⸨/lang⸩Omnis anima, quæ ederit sanguinem, peribit de populis suis.
⸨lang:English⸩28 ⸨/lang⸩Locutusque est Dominus ad Moysen, dicens:
⸨lang:English⸩29 ⸨/lang⸩Loquere filiis Israel, dicens: Qui offert victimam pacificorum Domino, offerat simul et sacrificium, id est, libamenta ejus.
⸨lang:English⸩30 ⸨/lang⸩Tenebit manibus adipem hostiæ, et pectusculum: cumque ambo oblata Domino consecraverit, tradet sacerdoti,
⸨lang:English⸩31 ⸨/lang⸩Qui adolebit adipem super altare, pectusculum autem erit Aaron et filiorum ejus.
⸨lang:English⸩32 ⸨/lang⸩Armus quoque dexter de pacificorum hostiis cedet in primitias sacerdotis.
⸨lang:English⸩33 ⸨/lang⸩Qui obtulerit sanguinem et adipem, filiorum Aaron, ipse habebit et armum dextrum in portione sua.
⸨lang:English⸩34 ⸨/lang⸩Pectusculum enim elevationis, et armum separationis, tuli a filiis Israel de hostiis eorum pacificis, et dedi Aaron sacerdoti, et filiis ejus, lege perpetua, ab omni populo Israel.
⸨lang:English⸩35 ⸨/lang⸩Hæc est unctio Aaron et filiorum ejus in ceremoniis Domini, die qua obtulit eos Moyses, ut sacerdotio fungerentur,
⸨lang:English⸩36 ⸨/lang⸩Et quæ præcepit eis dari Dominus a filiis Israel religione perpetua in generationibus suis.
⸨lang:English⸩37 ⸨/lang⸩Ista est lex holocausti, et sacrificii pro peccato atque delicto, et pro consecratione et pacificorum victimis:
⸨lang:English⸩38 ⸨/lang⸩Quam constituit Dominus Moysi in monte Sinai, quando mandavit filiis Israel ut offerrent oblationes suas Domino in deserto Sinai.