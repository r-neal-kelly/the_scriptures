⸨cen⸩CAPUT XXIII⸼

⸨lang:English⸩1 ⸨/lang⸩⸨sc⸩Locutusque⸨/sc⸩ est Dominus ad Moysen, dicens:
⸨lang:English⸩2 ⸨/lang⸩Loquere filiis Israel, et dices ad eos: Hæc sunt feriæ Domini, quas vocabitis sanctas.
⸨lang:English⸩3 ⸨/lang⸩Sex diebus facietis opus: dies septimus, quia sabbati requies est, vocabitur sanctus, omne opus non facietis in eo; sabbatum Domini est in cunctis habitationibus vestris.
⸨lang:English⸩4 ⸨/lang⸩Hæ sunt ergo feriæ Domini sanctæ, quas celebrare debetis temporibus suis.
⸨lang:English⸩5 ⸨/lang⸩Mense primo, quartadecima die mensis ad vesperum, Phase Domini est:
⸨lang:English⸩6 ⸨/lang⸩Et quintadecima die mensis hujus, solemnitas azymorum Domini est. Septem diebus azyma comedetis.
⸨lang:English⸩7 ⸨/lang⸩Dies primus erit vobis celeberrimus, sanctusque: omne opus servile non facietis in eo:
⸨lang:English⸩8 ⸨/lang⸩Sed offeretis sacrificium in igne Domino septem diebus; dies autem septimus erit celebrior et sanctior: nullumque servile opus facietis in eo.
⸨lang:English⸩9 ⸨/lang⸩Locutusque est Dominus ad Moysen, dicens:
⸨lang:English⸩10 ⸨/lang⸩Loquere filiis Israel, et dices ad eos: Cum ingressi fueritis terram quam ego dabo vobis, et messueritis segetem, feretis manipulos spicarum, primitias messis vestræ, ad sacerdotem:
⸨lang:English⸩11 ⸨/lang⸩Qui elevabit fasciculum coram Domino, ut acceptabile sit pro vobis, altero die sabbati, et sanctificabit illum.
⸨lang:English⸩12 ⸨/lang⸩Atque in eodem die quo manipulus consecratur, cædetur agnus immaculatus anniculus in holocaustum Domini.
⸨lang:English⸩13 ⸨/lang⸩Et libamenta offerentur cum eo, duæ decimæ similæ conspersæ oleo in incensum Domini, odoremque suavissimum: liba quoque vini, quarta pars hin.
⸨lang:English⸩14 ⸨/lang⸩Panem, et polentam, et pultes non comedetis ex segete, usque ad diem qua offeretis ex ea Deo vestro. Præceptum est sempiternum in generationibus, cunctisque habitaculis vestris.
⸨lang:English⸩15 ⸨/lang⸩Numerabitis ergo ab altero die sabbati, in quo obtulistis manipulum primitiarum, septem hebdomadas plenas,
⸨lang:English⸩16 ⸨/lang⸩Usque ad alteram diem expletionis hebdomadæ septimæ, id est, quinquaginta dies: et sic offeretis sacrificium novum Domino
⸨lang:English⸩17 ⸨/lang⸩Ex omnibus habitaculis vestris, panes primitiarum duos de duabus decimis similæ fermentatæ, quos coquetis in primitias Domini,
⸨lang:English⸩18 ⸨/lang⸩Offeretisque cum panibus septem agnos immaculatos anniculos, et vitulum de armento unum, et arietes duos, et erunt in holocaustum cum libamentis suis, in odorem suavissimum Domino.
⸨lang:English⸩19 ⸨/lang⸩Facietis et hircum pro peccato, duosque agnos anniculos hostias pacificorum.
⸨lang:English⸩20 ⸨/lang⸩Cumque elevaverit eos sacerdos cum panibus primitiarum coram Domino, cedent in usum ejus.
⸨lang:English⸩21 ⸨/lang⸩Et vocabitis hunc diem celeberrimum, atque sanctissimum: omne opus servile non facietis in eo. Legitimum sempiternum erit in cunctis habitaculis, et generationibus vestris.
⸨lang:English⸩22 ⸨/lang⸩Postquam autem messueritis segetem terræ vestræ, non secabitis eam usque ad solum: nec remanentes spicas colligetis, sed pauperibus et peregrinis dimittetis eas. Ego sum Dominus Deus vester.
⸨lang:English⸩23 ⸨/lang⸩Locutusque est Dominus ad Moysen, dicens:
⸨lang:English⸩24 ⸨/lang⸩Loquere filiis Israel: Mense septimo, prima die mensis, erit vobis sabbatum, memoriale, clangentibus tubis, et vocabitur sanctum:
⸨lang:English⸩25 ⸨/lang⸩Omne opus servile non facietis in eo, et offeretis holocaustum Domino.
⸨lang:English⸩26 ⸨/lang⸩Locutusque est Dominus ad Moysen, dicens:
⸨lang:English⸩27 ⸨/lang⸩Decimo die mensis hujus septimi, dies expiationum erit celeberrimus, et vocabitur sanctus: affligetisque animas vestras in eo, et offeretis holocaustum Domino.
⸨lang:English⸩28 ⸨/lang⸩Omne opus servile non facietis in tempore diei hujus: quia dies propitiationis est, ut propitietur vobis Dominus Deus vester.
⸨lang:English⸩29 ⸨/lang⸩Omnis anima, quæ afflicta non fuerit die hac, peribit de populis suis:
⸨lang:English⸩30 ⸨/lang⸩Et quæ operis quippiam fecerit, delebo eam de populo suo.
⸨lang:English⸩31 ⸨/lang⸩Nihil ergo operis facietis in eo: legitimum sempiternum erit vobis in cunctis generationibus, et habitationibus vestris.
⸨lang:English⸩32 ⸨/lang⸩Sabbatum requietionis est, et affligetis animas vestras die nono mensis: a vespera usque ad vesperam celebrabitis sabbata vestra.
⸨lang:English⸩33 ⸨/lang⸩Et locutus est Dominus ad Moysen, dicens:
⸨lang:English⸩34 ⸨/lang⸩Loquere filiis Israel: A quintodecimo die mensis hujus septimi, erunt feriæ Tabernaculorum septem diebus Domino.
⸨lang:English⸩35 ⸨/lang⸩Dies primus vocabitur celeberrimus atque sanctissimus: omne opus servile non facietis in eo.
⸨lang:English⸩36 ⸨/lang⸩Et septem diebus offeretis holocausta Domino: dies quoque octavus erit celeberrimus atque sanctissimus, et offeretis holocaustum Domino: est enim cœtus atque collectæ: omne opus servile non facietis in eo.
⸨lang:English⸩37 ⸨/lang⸩Hæ sunt feriæ Domini, quas vocabitis celeberrimas atque sanctissimas offeretisque in eis oblationes Domino, holocausta et libamenta juxta ritum uniuscujusque diei:
⸨lang:English⸩38 ⸨/lang⸩Exceptis sabbatis Domini, donisque vestris, et quæ offeretis ex voto, vel quæ sponte tribuetis Domino.
⸨lang:English⸩39 ⸨/lang⸩A quintodecimo ergo die mensis septimi, quando congregaveritis omnes fructus terræ vestræ, celebrabitis ferias Domini septem diebus; die primo et die octavo erit sabbatum, id est, requies.
⸨lang:English⸩40 ⸨/lang⸩Sumetisque vobis die primo fructus arboris pulcherrimæ, spatulasque palmarum, et ramos ligni densarum frondium, et salices de torrente, et lætabimini coram Domino Deo vestro;
⸨lang:English⸩41 ⸨/lang⸩Celebrabitisque solemnitatem ejus septem diebus per annum; legitimum sempiternum erit in generationibus vestris. Mense septimo festa celebrabitis,
⸨lang:English⸩42 ⸨/lang⸩Et habitabitis in umbraculis septem diebus: omnis, qui de genere est Israel, manebit in tabernaculis:
⸨lang:English⸩43 ⸨/lang⸩Ut discant posteri vestri, quod in tabernaculis habitare fecerim filios Israel, cum educerem eos de terra Ægypti. Ego Dominus Deus vester.
⸨lang:English⸩44 ⸨/lang⸩Locutusque est Moyses super solemnitatibus Domini ad filios Israel.