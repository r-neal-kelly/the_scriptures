⸨cen⸩CAPUT XXI⸼

⸨lang:English⸩1 ⸨/lang⸩⸨sc⸩Dixit⸨/sc⸩ quoque Dominus ad Moysen: Loquere ad sacerdotes filios Aaron, et dices ad eos: Ne contaminetur sacerdos in mortibus civium suorum,
⸨lang:English⸩2 ⸨/lang⸩Nisi tantum in consanguineis, ac propinquis, id est, super patre, et matre, et filio, et filia, fratre quoque,
⸨lang:English⸩3 ⸨/lang⸩Et sorore virgine, quæ non est nupta viro:
⸨lang:English⸩4 ⸨/lang⸩Sed nec in principe populi sui contaminabitur.
⸨lang:English⸩5 ⸨/lang⸩Non radent caput, nec barbam, neque in carnibus suis facient incisuras.
⸨lang:English⸩6 ⸨/lang⸩Sancti erunt Deo suo, et non polluent nomen ejus: incensum enim Domini, et panes Dei sui offerunt, et ideo sancti erunt.
⸨lang:English⸩7 ⸨/lang⸩Scortum et vile prostibulum non ducent uxorem, nec eam quæ repudiata est a marito: quia consecrati sunt Deo suo,
⸨lang:English⸩8 ⸨/lang⸩Et panes propositionis offerunt. Sint ergo sancti, quia et ego sanctus sum: Dominus, qui sanctifico eos.
⸨lang:English⸩9 ⸨/lang⸩Sacerdotis filia si deprehensa fuerit in stupro, et violaverit nomen patris sui, flammis exuretur.
⸨lang:English⸩10 ⸨/lang⸩Pontifex, id est, sacerdos maximus inter fratres suos, super cujus caput fusum est unctionis oleum, et cujus manus in sacerdotio consecratæ sunt, vestitusque est sanctis vestibus, caput suum non discooperiet, vestimenta non scindet:
⸨lang:English⸩11 ⸨/lang⸩Et ad omnem mortuum non ingredietur omnino; super patre quoque suo et matre non contaminabitur.
⸨lang:English⸩12 ⸨/lang⸩Nec egredietur de sanctis, ne polluat sanctuarium Domini, quia oleum sanctæ unctionis Dei sui super eum est. Ego Dominus.
⸨lang:English⸩13 ⸨/lang⸩Virginem ducet uxorem:
⸨lang:English⸩14 ⸨/lang⸩Viduam autem et repudiatam, et sordidam, atque meretricem non accipiet, sed puellam de populo suo:
⸨lang:English⸩15 ⸨/lang⸩Ne commisceat stirpem generis sui vulgo gentis suæ: quia ego Dominus qui sanctifico eum.
⸨lang:English⸩16 ⸨/lang⸩Locutusque est Dominus ad Moysen, dicens:
⸨lang:English⸩17 ⸨/lang⸩Loquere ad Aaron: Homo de semine tuo per familias qui habuerit maculam, non offeret panes Deo suo,
⸨lang:English⸩18 ⸨/lang⸩Nec accedet ad ministerium ejus: si cæcus fuerit, si claudus, si parvo vel grandi vel torto naso,
⸨lang:English⸩19 ⸨/lang⸩Si fracto pede, si manu,
⸨lang:English⸩20 ⸨/lang⸩Si gibbus, si lippus, si albuginem habens in oculo, si jugem scabiem, si impetiginem in corpore, vel herniosus.
⸨lang:English⸩21 ⸨/lang⸩Omnis qui habuerit maculam de semine Aaron sacerdotis, non accedet offerre hostias Domino, nec panes Deo suo:
⸨lang:English⸩22 ⸨/lang⸩Vescetur tamen panibus qui offeruntur in sanctuario,
⸨lang:English⸩23 ⸨/lang⸩Ita duntaxat, ut intra velum non ingrediatur, nec accedat ad altare, quia maculam habet, et contaminare non debet sanctuarium meum. Ego Dominus qui sanctifico eos.
⸨lang:English⸩24 ⸨/lang⸩Locutus est ergo Moyses ad Aaron, et ad filios ejus, et ad omnem Israel, cuncta quæ fuerant sibi imperata.