⸨cen⸩CAPUT XXVII⸼

⸨lang:English⸩1 ⸨/lang⸩⸨sc⸩Locutusque⸨/sc⸩ est Dominus ad Moysen, dicens:
⸨lang:English⸩2 ⸨/lang⸩Loquere filiis Israel, et dices ad eos: Homo qui votum fecerit, et spoponderit Deo animam suam, sub æstimatione dabit pretium.
⸨lang:English⸩3 ⸨/lang⸩Si fuerit masculus a vigesimo anno usque ad sexagesimum annum, dabit quinquaginta siclos argenti ad mensuram sanctuarii:
⸨lang:English⸩4 ⸨/lang⸩Si mulier, triginta.
⸨lang:English⸩5 ⸨/lang⸩A quinto autem anno usque ad vigesimum, masculus dabit viginti siclos: femina, decem.
⸨lang:English⸩6 ⸨/lang⸩Ab uno mense usque ad annum quintum, pro masculo dabuntur quinque sicli: pro femina, tres.
⸨lang:English⸩7 ⸨/lang⸩Sexagenarius et ultra masculus dabit quindecim siclos: femina, decem.
⸨lang:English⸩8 ⸨/lang⸩Si pauper fuerit, et æstimationem reddere non valebit, stabit coram sacerdote: et quantum ille æstimaverit, et viderit eum posse reddere, tantum dabit.
⸨lang:English⸩9 ⸨/lang⸩Animal autem, quod immolari potest Domino, si quis voverit, sanctum erit,
⸨lang:English⸩10 ⸨/lang⸩Et mutari non poterit, id est, nec melius malo, nec pejus bono; quod si mutaverit: et ipsum quod mutatum est, et illud pro quo mutatum est, consecratum erit Domino.
⸨lang:English⸩11 ⸨/lang⸩Animal immundum, quod immolari Domino non potest, si quis voverit, adducetur ante sacerdotem;
⸨lang:English⸩12 ⸨/lang⸩Qui judicans utrum bonum an malum sit, statuet pretium.
⸨lang:English⸩13 ⸨/lang⸩Quod si dare voluerit is qui offert, addet supra æstimationem quintam partem.
⸨lang:English⸩14 ⸨/lang⸩Homo si voverit domum suam, et sanctificaverit Domino, considerabit eam sacerdos utrum bona an mala sit, et juxta pretium, quod ab eo fuerit constitutum, venundabitur:
⸨lang:English⸩15 ⸨/lang⸩Sin autem ille qui voverat, voluerit redimere eam, dabit quintam partem æstimationis supra, et habebit domum.
⸨lang:English⸩16 ⸨/lang⸩Quod si agrum possessionis suæ voverit, et consecraverit Domino: juxta mensuram sementis æstimabitur pretium; si triginta modiis hordei seritur terra, quinquaginta siclis venundetur argenti.
⸨lang:English⸩17 ⸨/lang⸩Si statim ab anno incipientis jubilei voverit agrum, quanto valere potest, tanto æstimabitur.
⸨lang:English⸩18 ⸨/lang⸩Sin autem post aliquantum temporis: supputabit sacerdos pecuniam juxta annorum, qui reliqui sunt, numerum usque ad jubileum, et detrahetur ex pretio.
⸨lang:English⸩19 ⸨/lang⸩Quod si voluerit redimere agrum ille qui voverat, addet quintam partem æstimatæ pecuniæ, et possidebit eum.
⸨lang:English⸩20 ⸨/lang⸩Sin autem noluerit redimere, sed alteri cuilibet fuerit venundatus, ultra eum qui voverat redimere non poterit:
⸨lang:English⸩21 ⸨/lang⸩Quia cum jubilei venerit dies, sanctificatus erit Domino, et possessio consecrata ad jus pertinet sacerdotum.
⸨lang:English⸩22 ⸨/lang⸩Si ager emptus est, et non de possessione majorum sanctificatus fuerit Domino,
⸨lang:English⸩23 ⸨/lang⸩Supputabit sacerdos juxta annorum numerum usque ad jubileum, pretium: et dabit ille qui voverat eum, Domino;
⸨lang:English⸩24 ⸨/lang⸩In jubileo autem revertetur ad priorem dominum, qui vendiderat eum, et habuerat in sorte possessionis suæ.
⸨lang:English⸩25 ⸨/lang⸩Omnis æstimatio siclo sactuarii ponderabitur. Siclus viginti obolos habet.
⸨lang:English⸩26 ⸨/lang⸩Primogenita, quæ ad Dominum pertinent, nemo sanctificare poterit et vovere: sive bos, sive ovis fuerit. Domini sunt.
⸨lang:English⸩27 ⸨/lang⸩Quod si immundum est animal, redimet qui obtulit, juxta æstimationem tuam, et addet quintam partem pretii; si redimere noluerit, vendetur alteri quantocumque a te fuerit æstimatum.
⸨lang:English⸩28 ⸨/lang⸩Omne quod Domino consecratur, sive homo fuerit, sive animal, sive ager, non vendetur, nec redimi poterit. Quidquid semel fuerit consecratum, sanctum sanctorum erit Domino.
⸨lang:English⸩29 ⸨/lang⸩Et omnis consecratio, quæ offertur ab homine, non redimetur, sed morte morietur.
⸨lang:English⸩30 ⸨/lang⸩Omnes decimæ terræ, sive de frugibus, sive de pomis arborum, Domini sunt, et illi sanctificantur.
⸨lang:English⸩31 ⸨/lang⸩Si quis autem voluerit redimere decimas suas, addet quintam partem earum.
⸨lang:English⸩32 ⸨/lang⸩Omnium decimarum bovis et ovis et capræ, quæ sub pastoris virga transeunt, quidquid decimum venerit, sanctificabitur Domino.
⸨lang:English⸩33 ⸨/lang⸩Non eligetur nec bonum nec malum, nec altero commutabitur; si quis mutaverit: et quod mutatum est, et pro quo mutatum est, sanctificabitur Domino, et non redimetur.
⸨lang:English⸩34 ⸨/lang⸩Hæc sunt præcepta, quæ mandavit Dominus Moysi ad filios Israel in monte Sinai.