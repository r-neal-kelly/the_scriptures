⸨cen⸩CAPUT XXXIII⸼

⸨lang:English⸩1 ⸨/lang⸩⸨sc⸩Locutusque⸨/sc⸩ est Dominus ad Moysen, dicens: Vade, ascende de loco isto tu, et populus tuus quem eduxisti de terra Ægypti, in terram quam juravi Abraham, Isaac, et Jacob, dicens: Semini tuo dabo eam:
⸨lang:English⸩2 ⸨/lang⸩Et mittam præcursorem tui angelum, ut ejiciam Chananæum, et Amorrhæum, et Hethæum, et Pherezæum, et Hevæum, et Jebusæum,
⸨lang:English⸩3 ⸨/lang⸩Et intres in terram fluentem lacte et melle. Non enim ascendam tecum, quia populus duræ cervicis es: ne forte disperdam te in via.
⸨lang:English⸩4 ⸨/lang⸩Audiensque populus sermonem hunc pessimum, luxit: et nullus ex more indutus est cultu suo.
⸨lang:English⸩5 ⸨/lang⸩Dixitque Dominus ad Moysen: Loquere filiis Israel: Populus duræ cervicis es, semel ascendam in medio tui, et delebo te. Jam nunc depone ornatum tuum, ut sciam quid faciam tibi.
⸨lang:English⸩6 ⸨/lang⸩Deposuerunt ergo filii Israel ornatum suum a monte Horeb.
⸨lang:English⸩7 ⸨/lang⸩Moyses quoque tollens tabernaculum, tetendit extra castra procul, vocavitque nomen ejus, Tabernaculum fœderis. Et omnis populus, qui habebat aliquam quæstionem, egrediebatur ad Tabernaculum fœderis, extra castra.
⸨lang:English⸩8 ⸨/lang⸩Cumque egrederetur Moyses ad tabernaculum, surgebat universa plebs, et stabat unusquisque in ostio papilionis sui, aspiciebantque tergum Moysi, donec ingrederetur tentorium.
⸨lang:English⸩9 ⸨/lang⸩Ingresso autem illo Tabernaculum fœderis, descendebat columna nubis, et stabat ad ostium, loquebaturque cum Moyse,
⸨lang:English⸩10 ⸨/lang⸩Cernentibus universis quod columna nubis staret ad ostium tabernaculi. Stabantque ipsi, et adorabant per fores tabernaculorum suorum.
⸨lang:English⸩11 ⸨/lang⸩Loquebatur autem Dominus ad Moysen facie ad faciem, sicut solet loqui homo ad amicum suum. Cumque ille reverteretur in castra, minister ejus Josue filius Nun, puer, non recedebat de tabernaculo.
⸨lang:English⸩12 ⸨/lang⸩Dixit autem Moyses ad Dominum: Præcipis ut educam populum istum: et non indicas mihi quem missurus es mecum, præsertim cum dixeris: Novi te ex nomine, et invenisti gratiam coram me.
⸨lang:English⸩13 ⸨/lang⸩Si ergo inveni gratiam in conspectu tuo, ostende mihi faciem tuam, ut sciam te, et inveniam gratiam ante oculos tuos: respice populum tuum gentem hanc.
⸨lang:English⸩14 ⸨/lang⸩Dixitque Dominus: Facies mea præcedet te, et requiem dabo tibi.
⸨lang:English⸩15 ⸨/lang⸩Et ait Moyses: Si non tu ipse præcedas, ne educas nos de loco isto.
⸨lang:English⸩16 ⸨/lang⸩In quo enim scire poterimus ego et populus tuus invenisse nos gratiam in conspectu tuo, nisi ambulaveris nobiscum, ut glorificemur ab omnibus populis qui habitant super terram?
⸨lang:English⸩17 ⸨/lang⸩Dixit autem Dominus ad Moysen: Et verbum istud, quod locutus es, faciam: invenisti enim gratiam coram me, et teipsum novi ex nomine.
⸨lang:English⸩18 ⸨/lang⸩Qui ait: Ostende mihi gloriam tuam.
⸨lang:English⸩19 ⸨/lang⸩Respondit: Ego ostendam omne bonum tibi, et vocabo in nomine Domini coram te: et miserebor cui voluero, et clemens ero in quem mihi placuerit.
⸨lang:English⸩20 ⸨/lang⸩Rursumque ait: Non poteris videre faciem meam; non enim videbit me homo, et vivet.
⸨lang:English⸩21 ⸨/lang⸩Et iterum: Ecce, inquit, est locus apud me, et stabis supra petram.
⸨lang:English⸩22 ⸨/lang⸩Cumque transibit gloria mea, ponam te in foramine petræ, et protegam dextera mea, donec transeam:
⸨lang:English⸩23 ⸨/lang⸩Tollamque manum meam, et videbis posteriora mea: faciem autem meam videre non poteris.