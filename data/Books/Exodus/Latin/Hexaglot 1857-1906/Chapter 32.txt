⸨cen⸩CAPUT XXXII⸼

⸨lang:English⸩1 ⸨/lang⸩⸨sc⸩Videns⸨/sc⸩ autem populus quod moram faceret descendendi de monte Moyses, congregatus adversus Aaron, dixit: Surge, fac nobis deos, qui nos præcedant: Moysi enim huic viro, qui nos eduxit de terra Ægypti, ignoramus quid acciderit.
⸨lang:English⸩2 ⸨/lang⸩Dixitque ad eos Aaron: Tollite inaures aureas de uxorum filiorumque et filiarum vestrarum auribus, et afferte ad me.
⸨lang:English⸩3 ⸨/lang⸩Fecitque populus quæ jusserat, deferens inaures ad Aaron.
⸨lang:English⸩4 ⸨/lang⸩Quas cum ille accepisset, formavit opere fusorio, et fecit ex eis vitulum conflatilem; dixeruntque: Hi sunt dii tui, Israel, qui te eduxerunt de terra Ægypti.
⸨lang:English⸩5 ⸨/lang⸩Quod cum vidisset Aaron, ædificavit altare coram eo, et præconis voce clamavit, dicens: Cras solemnitas Domini est.
⸨lang:English⸩6 ⸨/lang⸩Surgentesque mane, obtulerunt holocausta, et hostias pacificas, et sedit populus manducare, et bibere, et surrexerunt ludere.
⸨lang:English⸩7 ⸨/lang⸩Locutus est autem Dominus ad Moysen, dicens: Vade, descende: peccavit populus tuus, quem eduxisti de terra Ægypti.
⸨lang:English⸩8 ⸨/lang⸩Recesserunt cito de via quam ostendisti eis: feceruntque sibi vitulum conflatilem, et adoraverunt, atque immolantes ei hostias, dixerunt: Isti sunt dii tui, Israel, qui te eduxerunt de terra Ægypti.
⸨lang:English⸩9 ⸨/lang⸩Rursumque ait Dominus ad Moysen: Cerno quod populus iste duræ cervicis sit:
⸨lang:English⸩10 ⸨/lang⸩Dimitte me, ut irascatur furor meus contra eos, et deleam eos, faciamque te in gentem magnam.
⸨lang:English⸩11 ⸨/lang⸩Moyses autem orabat Dominum Deum suum dicens: Cur, Domine, irascitur furor tuus contra populum tuum, quem eduxisti de terra Ægypti, in fortitudine magna, et in manu robusta?
⸨lang:English⸩12 ⸨/lang⸩Ne, quæso, dicant Ægyptii: Callide eduxit eos, ut interficeret in montibus, et deleret e terra: quiescat ira tua, et esto placabilis super nequitia populi tui.
⸨lang:English⸩13 ⸨/lang⸩Recordare Abraham, Isaac, et Israel, servorum tuorum, quibus jurasti per temetipsum, dicens: Multiplicabo semen vestrum sicut stellas cæli: et universam terram hanc, de qua locutus sum, dabo semini vestro, et possidebitis eam semper.
⸨lang:English⸩14 ⸨/lang⸩Placatusque est Dominus ne faceret malum quod locutus fuerat adversus populum suum.
⸨lang:English⸩15 ⸨/lang⸩Et reversus est Moyses de monte, portans duas tabulas testimonii in manu sua, scriptas ex utraque parte,
⸨lang:English⸩16 ⸨/lang⸩Et factas opere Dei: scriptura quoque Dei erat sculpta in tabulis.
⸨lang:English⸩17 ⸨/lang⸩Audiens autem Josue tumultum populi vociferantis, dixit ad Moysen: Ululatus pugnæ auditur in castris.
⸨lang:English⸩18 ⸨/lang⸩Qui respondit: Non est clamor adhortantium ad pugnam, neque vociferatio compellentium ad fugam: sed vocem cantantium ego audio.
⸨lang:English⸩19 ⸨/lang⸩Cumque appropinquasset ad castra, vidit vitulum, et choros: iratusque valde, projecit de manu tabulas, et confregit eas ad radicem montis:
⸨lang:English⸩20 ⸨/lang⸩Arripiensque vitulum quem fecerant, combussit, et contrivit usque ad pulverem, quem sparsit in aquam, et dedit ex eo potum filiis Israel.
⸨lang:English⸩21 ⸨/lang⸩Dixitque ad Aaron: Quid tibi fecit hic populus, ut induceres super eum peccatum maximum?
⸨lang:English⸩22 ⸨/lang⸩Cui ille respondit: Ne indignetur dominus meus: tu enim nosti populum istum, quod pronus sit ad malum:
⸨lang:English⸩23 ⸨/lang⸩Dixerunt mihi: Fac nobis deos, qui nos præcedant: huic enim Moysi, qui nos eduxit de terra Ægypti, nescimus quid acciderit.
⸨lang:English⸩24 ⸨/lang⸩Quibus ego dixi: Quis vestrum habet aurum? Tulerunt, et dederunt mihi: et projeci illud in ignem, egressusque est hic vitulus.
⸨lang:English⸩25 ⸨/lang⸩Videns ergo Moyses populum quod esset nudatus (spoliaverat enim eum Aaron propter ignominiam sordis, et inter hostes nudum constituerat),
⸨lang:English⸩26 ⸨/lang⸩Et stans in porta castrorum, ait: Si quis est Domini, jungatur mihi. Congregatique sunt ad eum omnes filii Levi:
⸨lang:English⸩27 ⸨/lang⸩Quibus ait: Hæc dicit Dominus Deus Israel: Ponat vir gladium super femur suum: ite, et redite de porta usque ad portam per medium castrorum, et occidat unusquisque fratrem, et amicum, et proximum suum.
⸨lang:English⸩28 ⸨/lang⸩Feceruntque filii Levi juxta sermonem Moysi, cecideruntque in die illa quasi viginti tria millia hominum.
⸨lang:English⸩29 ⸨/lang⸩Et ait Moyses: Consecrastis manus vestras hodie Domino, unusquisque in filio, et in fratre suo, ut detur vobis benedictio.
⸨lang:English⸩30 ⸨/lang⸩Facto autem altero die, locutus est Moyses ad populum: Peccastis peccatum maximum: ascendam ad Dominum, si quo modo quivero eum deprecari pro scelere vestro.
⸨lang:English⸩31 ⸨/lang⸩Reversusque ad Dominum, ait: Obsecro, peccavit populus iste peccatum maximum, feceruntque sibi deos aureos: aut dimitte eis hanc noxam,
⸨lang:English⸩32 ⸨/lang⸩Aut si non facis, dele me de libro tuo quem scripsisti.
⸨lang:English⸩33 ⸨/lang⸩Cui respondit Dominus: Qui peccaverit mihi, delebo eum de libro meo:
⸨lang:English⸩34 ⸨/lang⸩Tu autem vade, et duc populum istum quo locutus sum tibi: angelus meus præcedet te. Ego autem in die ultionis visitabo et hoc peccatum eorum.
⸨lang:English⸩35 ⸨/lang⸩Percussit ergo Dominus populum pro reatu vituli, quem fecerat Aaron.