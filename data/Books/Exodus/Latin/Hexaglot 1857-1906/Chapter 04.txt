⸨cen⸩CAPUT IV⸼

⸨lang:English⸩1 ⸨/lang⸩⸨sc⸩Respondens⸨/sc⸩ Moyses, ait: Non credent mihi, neque audient vocem meam, sed dicent: Non apparuit tibi Dominus.
⸨lang:English⸩2 ⸨/lang⸩Dixit ergo ad eum: Quid est quod tenes in manu tua? Respondit: Virga.
⸨lang:English⸩3 ⸨/lang⸩Dixitque Dominus: Projice eam in terram. Projecit, et versa est in colubrum, ita ut fugeret Moyses.
⸨lang:English⸩4 ⸨/lang⸩Dixitque Dominus: Extende manum tuam, et apprehende caudam ejus. Extendit, et tenuit, versaque est in virgam.
⸨lang:English⸩5 ⸨/lang⸩Ut credant, inquit, quod apparuerit tibi Dominus Deus patrum suorum, Deus Abraham, Deus Isaac, et Deus Jacob.
⸨lang:English⸩6 ⸨/lang⸩Dixitque Dominus rursum: Mitte manum tuam in sinum tuum. Quam cum misisset in sinum, protulit leprosam instar nivis.
⸨lang:English⸩7 ⸨/lang⸩Retrahe, ait, manum tuam in sinum tuum. Retraxit, et protulit iterum, et erat similis carni reliquæ.
⸨lang:English⸩8 ⸨/lang⸩Si non crediderint, inquit, tibi, neque audierint sermonem signi prioris, credent verbo signi sequentis.
⸨lang:English⸩9 ⸨/lang⸩Quod si nec duobus quidem his signis crediderint, neque audierint vocem tuam: sume aquam fluminis, et effunde eam super aridam, et quidquid hauseris de fluvio, vertetur in sanguinem.
⸨lang:English⸩10 ⸨/lang⸩Ait Moyses: Obsecro, Domine, non sum eloquens ab heri et nudiustertius: et ex quo locutus es ad servum tuum, impeditioris et tardioris linguæ sum.
⸨lang:English⸩11 ⸨/lang⸩Dixit Dominus ad eum: Quis fecit os hominis? aut quis fabricatus est mutum et surdum, videntem et cæcum? nonne ego?
⸨lang:English⸩12 ⸨/lang⸩Perge igitur, et ego ero in ore tuo: doceboque te quid loquaris.
⸨lang:English⸩13 ⸨/lang⸩At ille, Obsecro, inquit, Domine, mitte quem missurus es.
⸨lang:English⸩14 ⸨/lang⸩Iratus Dominus in Moysen, ait: Aaron frater tuus Levites, scio quod eloquens sit: ecce ipse egreditur in occursum tuum, vidensque te lætabitur corde.
⸨lang:English⸩15 ⸨/lang⸩Loquere ad eum, et pone verba mea in ore ejus: et ego ero in ore tuo, et in ore illius, et ostendam vobis quid agere debeatis.
⸨lang:English⸩16 ⸨/lang⸩Ipse loquetur pro te ad populum, et erit os tuum: tu autem eris ei in his quæ ad Deum pertinent.
⸨lang:English⸩17 ⸨/lang⸩Virgam quoque hanc sume in manu tua, in qua facturus es signa.
⸨lang:English⸩18 ⸨/lang⸩Abiit Moyses, et reversus est ad Jethro socerum suum, dixitque ei: Vadam, et revertar ad fratres meos in Ægyptum, ut videam si adhuc vivant. Cui ait Jethro: Vade in pace.
⸨lang:English⸩19 ⸨/lang⸩Dixit ergo Dominus ad Moysen in Madian: Vade, et revertere in Ægyptum; mortui sunt enim omnes qui quærebant animam tuam.
⸨lang:English⸩20 ⸨/lang⸩Tulit ergo Moyses uxorem suam, et filios suos, et imposuit eos super asinum, reversusque est in Ægyptum, portans virgam Dei in manu sua.
⸨lang:English⸩21 ⸨/lang⸩Dixitque ei Dominus revertenti in Ægyptum: Vide ut omnia ostenta quæ posui in manu tua, facias coram Pharaone: ego indurabo cor ejus, et non dimittet populum.
⸨lang:English⸩22 ⸨/lang⸩Dicesque ad eum: Hæc dicit Dominus: Filius meus primogenitus Israel.
⸨lang:English⸩23 ⸨/lang⸩Dixi tibi: Dimitte filium meum ut serviat mihi; et noluisti dimittere eum: ecce ego interficiam filium tuum primogenitum.
⸨lang:English⸩24 ⸨/lang⸩Cumque esset in itinere, in diversorio occurrit ei Dominus, et volebat occidere eum.
⸨lang:English⸩25 ⸨/lang⸩Tulit illico Sephora acutissimam petram, et circumcidit præputium filii sui, tetigitque pedes ejus, et ait: Sponsus sanguinum tu mihi es.
⸨lang:English⸩26 ⸨/lang⸩Et dimisit eum postquam dixerat: Sponsus sanguinum, ob circumcisionem.
⸨lang:English⸩27 ⸨/lang⸩Dixit autem Dominus ad Aaron: Vade in occursum Moysi in desertum. Qui perrexit obviam ei in montem Dei, et osculatus est eum.
⸨lang:English⸩28 ⸨/lang⸩Narravitque Moyses Aaron omnia verba Domini quibus miserat eum, et signa quæ mandaverat.
⸨lang:English⸩29 ⸨/lang⸩Veneruntque simul, et congregaverunt cunctos seniores filiorum Israel.
⸨lang:English⸩30 ⸨/lang⸩Locutusque est Aaron omnia verba quæ dixerat Dominus ad Moysen: et fecit signa coram populo,
⸨lang:English⸩31 ⸨/lang⸩Et credidit populus. Audieruntque quod visitasset Dominus filios Israel, et quod respexisset afflictionem illorum: et proni adoraverunt.