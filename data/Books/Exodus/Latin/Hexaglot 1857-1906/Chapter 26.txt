⸨cen⸩CAPUT XXVI⸼

⸨lang:English⸩1 ⸨/lang⸩⸨sc⸩Tabernaculum⸨/sc⸩ vero ita facies: Decem cortinas de bysso retorta, et hyacintho, ac purpura, coccoque bis tincto, variatas opere plumario facies.
⸨lang:English⸩2 ⸨/lang⸩Longitudo cortinæ unius habebit vigintiocto cubitos: latitudo, quatuor cubitorum erit. Unius mensuræ fient universa tentoria.
⸨lang:English⸩3 ⸨/lang⸩Quinque cortinæ sibi jungentur mutuo, et aliæ quinque nexu simili cohærebunt.
⸨lang:English⸩4 ⸨/lang⸩Ansulas hyacinthinas in lateribus ac summitatibus facies cortinarum, ut possint invicem copulari.
⸨lang:English⸩5 ⸨/lang⸩Quinquagenas ansulas cortina habebit in utraque parte, ita insertas, ut ansa contra ansam veniat, et altera alteri possit aptari.
⸨lang:English⸩6 ⸨/lang⸩Facies et quinquaginta circulos aureos quibus cortinarum vela jungenda sunt, ut unum tabernaculum fiat.
⸨lang:English⸩7 ⸨/lang⸩Facies et saga cilicina undecim, ad operiendum tectum tabernaculi.
⸨lang:English⸩8 ⸨/lang⸩Longitudo sagi unius habebit triginta cubitos: et latitudo, quatuor: æqua erit mensura sagorum omnium.
⸨lang:English⸩9 ⸨/lang⸩E quibus quinque junges seorsum, et sex sibi mutuo copulabis, ita ut sextum sagum in fronte tecti duplices.
⸨lang:English⸩10 ⸨/lang⸩Facies et quinquaginta ansas in ora sagi unius, ut conjungi cum altero queat: et quinquaginta ansas in ora sagi alterius, ut cum altero copuletur.
⸨lang:English⸩11 ⸨/lang⸩Facies et quinquaginta fibulas æneas, quibus jungantur ansæ, ut unum ex omnibus operimentum fiat.
⸨lang:English⸩12 ⸨/lang⸩Quod autem superfuerit in sagis quæ parantur tecto, id est, unum sagum quod amplius est, ex medietate ejus operies posteriora tabernaculi.
⸨lang:English⸩13 ⸨/lang⸩Et cubitus ex una parte pendebit, et alter ex altera, qui plus est in sagorum longitudine, utrumque latus tabernaculi protegens.
⸨lang:English⸩14 ⸨/lang⸩Facies et operimentum aliud tecto de pellibus arietum rubricatis: et super hoc rursum aliud operimentum de ianthinis pellibus.
⸨lang:English⸩15 ⸨/lang⸩Facies et tabulas stantes tabernaculi de lignis setim,
⸨lang:English⸩16 ⸨/lang⸩Quæ singulæ denos cubitos in longitudine habeant, et in latitudine singulos ac semissem.
⸨lang:English⸩17 ⸨/lang⸩In lateribus tabulæ, duæ incastraturæ fient, quibus tabula alteri tabulæ connectatur: atque in hunc modum cunctæ tabulæ parabuntur.
⸨lang:English⸩18 ⸨/lang⸩Quarum viginti erunt in latere meridiano quod vergit ad austrum.
⸨lang:English⸩19 ⸨/lang⸩Quibus quadraginta bases argenteas fundes, ut binæ bases singulis tabulis per duos angulos subjiciantur.
⸨lang:English⸩20 ⸨/lang⸩In latere quoque secundo tabernaculi quod vergit ad aquilonem, viginti tabulæ erunt,
⸨lang:English⸩21 ⸨/lang⸩Quadraginta habentes bases argenteas; binæ bases singulis tabulis supponentur.
⸨lang:English⸩22 ⸨/lang⸩Ad occidentalem vero plagam tabernaculi facies sex tabulas,
⸨lang:English⸩23 ⸨/lang⸩Et rursum alias duas quæ in angulis erigantur post tergum tabernaculi.
⸨lang:English⸩24 ⸨/lang⸩Eruntque conjunctæ a deorsum usque sursum, et una omnes compago retinebit. Duabus quoque tabulis quæ in angulis ponendæ sunt, similis junctura servabitur.
⸨lang:English⸩25 ⸨/lang⸩Et erunt simul tabulæ octo, bases earum argenteæ sedecim, duabus basibus per unam tabulam supputatis.
⸨lang:English⸩26 ⸨/lang⸩Facies et vectes de lignis setim quinque ad continendas tabulas in uno latere tabernaculi,
⸨lang:English⸩27 ⸨/lang⸩Et quinque alios in altero, et ejusdem numeri ad occidentalem plagam:
⸨lang:English⸩28 ⸨/lang⸩Qui mittentur per medias tabulas a summo usque ad summum.
⸨lang:English⸩29 ⸨/lang⸩Ipsas quoque tabulas deaurabis, et fundes in eis annulos aureos, per quos vectes tabulata contineant: quos operies laminis aureis.
⸨lang:English⸩30 ⸨/lang⸩Et eriges tabernaculum juxta exemplar quod tibi in monte monstratum est.
⸨lang:English⸩31 ⸨/lang⸩Facies et velum de hyacintho, et purpura, coccoque bis tincto, et bysso retorta, opere plumario et pulchra varietate contextum:
⸨lang:English⸩32 ⸨/lang⸩Quod appendes ante quatuor columnas de lignis setim, quæ ipsæ quidem deauratæ erunt, et habebunt capita aurea, sed bases argenteas.
⸨lang:English⸩33 ⸨/lang⸩Inseretur autem velum per circulos, intra quod pones arcam testimonii, quo et sanctuarium, et sanctuarii sanctuaria dividentur.
⸨lang:English⸩34 ⸨/lang⸩Pones et propitiatorium super arcam testimonii in Sancto sanctorum:
⸨lang:English⸩35 ⸨/lang⸩Mensamque extra velum: et contra mensam candelabrum in latere tabernaculi meridiano: mensa enim stabit in parte aquilonis.
⸨lang:English⸩36 ⸨/lang⸩Facies et tentorium in introitu tabernaculi de hyacintho, et purpura, coccoque bis tincto, et bysso retorta, opere plumarii.
⸨lang:English⸩37 ⸨/lang⸩Et quinque columnas deaurabis lignorum setim, ante quas ducetur tentorium: quarum erunt capita aurea, et bases æneæ.