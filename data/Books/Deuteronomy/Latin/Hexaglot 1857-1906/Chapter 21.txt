⸨cen⸩CAPUT XXI⸼

⸨lang:English⸩1 ⸨/lang⸩⸨sc⸩Quando⸨/sc⸩ inventum fuerit in terra, quam Dominus Deus tuus daturus est tibi, hominis cadaver occisi, et ignorabitur cædis reus,
⸨lang:English⸩2 ⸨/lang⸩Egredientur majores natu, et judices tui, et metientur a loco cadaveris singularum per circuitum spatia civitatum:
⸨lang:English⸩3 ⸨/lang⸩Et quam viciniorem ceteris esse perspexerint, seniores civitatis illius tollent vitulam de armento, quæ non traxit jugum, nec terram scidit vomere,
⸨lang:English⸩4 ⸨/lang⸩Et ducent eam ad vallem asperam atque sacosam, quæ nunquam arata est, nec sementem recepit: et cædent in ea cervices vitulæ:
⸨lang:English⸩5 ⸨/lang⸩Accedentque sacerdotes filii Levi, quos elegerit Dominus Deus tuus ut ministrent ei, et benedicant in nomine ejus, et ad verbum eorum, omne negotium, et quidquid mundum, vel immundum est, judicetur.
⸨lang:English⸩6 ⸨/lang⸩Et venient majores natu civitatis illius ad interfectum, lavabuntque manus suas super vitulam, quæ in valle percussa est,
⸨lang:English⸩7 ⸨/lang⸩Et dicent: Manus nostræ non effuderunt sanguinem hunc, nec oculi viderunt;
⸨lang:English⸩8 ⸨/lang⸩Propitius esto populo tuo Israel, quem redemisti, Domine, et ne reputes sanguinem innocentem in medio populi tui Israel. Et auferetur ab eis reatus sanguinis:
⸨lang:English⸩9 ⸨/lang⸩Tu autem alienus eris ab innocentis cruore, qui fusus est, cum feceris quod præcepit Dominus.
⸨lang:English⸩10 ⸨/lang⸩Si egressus fueris ad pugnam contra inimicos tuos, et tradiderit eos Dominus Deus tuus in manu tua, captivosque duxeris,
⸨lang:English⸩11 ⸨/lang⸩Et videris in numero captivorum mulierem pulchram, et adamaveris eam, voluerisque habere uxorem,
⸨lang:English⸩12 ⸨/lang⸩Introduces eam in domum tuam: quæ radet cæsariem, et circumcidet ungues,
⸨lang:English⸩13 ⸨/lang⸩Et deponet vestem, in qua capta est: sedensque in domo tua, flebit patrem et matrem suam uno mense: et postea intrabis ad eam, dormiesque cum illa, et erit uxor tua.
⸨lang:English⸩14 ⸨/lang⸩Si autem postea non sederit animo tuo, dimittes eam liberam, nec vendere poteris pecunia, nec opprimere per potentiam: quia humiliasti eam.
⸨lang:English⸩15 ⸨/lang⸩Si habuerit homo uxores duas, unam dilectam, et alteram odiosam, genuerintque ex eo liberos, et fuerit filius odiosæ primogenitus,
⸨lang:English⸩16 ⸨/lang⸩Volueritque substantiam inter filios suos dividere: non poterit filium dilectæ facere primogenitum, et præferre filio odiosæ.
⸨lang:English⸩17 ⸨/lang⸩Sed filium odiosæ agnoscet primogenitum, dabitque ei de his quæ habuerit cuncta duplicia: iste est enim principium liberorum ejus, et huic debentur primogenita.
⸨lang:English⸩18 ⸨/lang⸩Si genuerit homo filium contumacem et protervum, qui non audiat patris aut matris imperium, et coercitus obedire contempserit:
⸨lang:English⸩19 ⸨/lang⸩Apprehendent eum, et ducent ad seniores civitatis illius, et ad portam judicii,
⸨lang:English⸩20 ⸨/lang⸩Dicentque ad eos: Filius noster iste protervus et contumax est, monita nostra audire contemnit, comessationibus vacat, et luxuriæ atque conviviis:
⸨lang:English⸩21 ⸨/lang⸩Lapidibus eum obruet populus civitatis: et morietur, ut auferatis malum de medio vestri, et universus Israel audiens pertimescat.
⸨lang:English⸩22 ⸨/lang⸩Quando peccaverit homo quod morte plectendum est, et adjudicatus morti appensus fuerit in patibulo:
⸨lang:English⸩23 ⸨/lang⸩Non permanebit cadaver ejus in ligno, sed in eadem die sepelietur: quia maledictus a Deo est qui pendet in ligno: et nequaquam contaminabis terram tuam, quam Dominus Deus tuus dederit tibi in possessionem.