⸨cen⸩CAPUT III⸼

⸨lang:English⸩1 ⸨/lang⸩⸨sc⸩Itaque⸨/sc⸩ conversi ascendimus per iter Basan: egressusque est Og rex Basan in occursum nobis cum populo suo ad bellandum in Edrai.
⸨lang:English⸩2 ⸨/lang⸩Dixitque Dominus ad me: Ne timeas eum: quia in manu tua traditus est cum omni populo ac terra sua: faciesque ei sicut fecisti Sehon regi Amorrhæorum, qui habitavit in Hesebon.
⸨lang:English⸩3 ⸨/lang⸩Tradidit ergo Dominus Deus noster in manibus nostris etiam Og regem Basan, et universum populum ejus: percussimusque eos usque ad internecionem,
⸨lang:English⸩4 ⸨/lang⸩Vastantes cunctas civitates illius uno tempore; non fuit oppidum, quod nos effugeret: sexaginta urbes, omnem regionem Argob regni Og in Basan.
⸨lang:English⸩5 ⸨/lang⸩Cunctæ urbes erant munitæ muris altissimis, portisque et vectibus, absque oppidis innumeris, quæ non habebant muros.
⸨lang:English⸩6 ⸨/lang⸩Et delevimus eos, sicut feceramus Sehon regi Hesebon, disperdentes omnem civitatem, virosque ac mulieres et parvulos:
⸨lang:English⸩7 ⸨/lang⸩Jumenta autem et spolia urbium diripuimus.
⸨lang:English⸩8 ⸨/lang⸩Tulimusque illo in tempore terram de manu duorum regum Amorrhæorum, qui erant trans Jordanem: a torrente Arnon usque ad montem Hermon,
⸨lang:English⸩9 ⸨/lang⸩Quem Sidonii Sarion vocant, et Amorrhæi Sanir:
⸨lang:English⸩10 ⸨/lang⸩Omnes civitates, quæ sitæ sunt in planitie, et universam terram Galaad et Basan usque ad Selcha et Edrai civitates regni Og in Basan.
⸨lang:English⸩11 ⸨/lang⸩Solus quippe Og rex Basan restiterat de stirpe gigantum. Monstratur lectus ejus ferreus, qui est in Rabbath filiorum Ammon, novem cubitos habens longitudinis, et quatuor latitudinis ad mensuram cubiti virilis manus.
⸨lang:English⸩12 ⸨/lang⸩Terramque possedimus tempore illo ab Aroer, quæ est super ripam torrentis Arnon, usque ad mediam partem montis Galaad: et civitates illius dedi Ruben et Gad.
⸨lang:English⸩13 ⸨/lang⸩Reliquam autem partem Galaad, et omnem Basan regni Og, tradidi mediæ tribui Manasse, omnem regionem Argob: cunctaque Basan vocatur Terra gigantum.
⸨lang:English⸩14 ⸨/lang⸩Jair filius Manasse possedit omnem regionem Argob usque ad terminos Gessuri et Machati. Vocavitque ex nomine suo Basan, Havoth Jair, id est, Villas Jair, usque in præsentem diem.
⸨lang:English⸩15 ⸨/lang⸩Machir quoque dedi Galaad.
⸨lang:English⸩16 ⸨/lang⸩Et tribubus Ruben et Gad dedi de terra Galaad usque ad torrentem Arnon medium torrentis, et confinium usque ad torrentem Jeboc, qui est terminus filiorum Ammon:
⸨lang:English⸩17 ⸨/lang⸩Et planitiem solitudinis, atque Jordanem, et terminos Cenereth usque ad mare deserti, quod est salsissimum, ad radices montis Phasga contra orientem.
⸨lang:English⸩18 ⸨/lang⸩Præcepique vobis in tempore illo, dicens: Dominus Deus vester dat vobis terram hanc in hereditatem, expediti præcedite fratres vestros filios Israel omnes viri robusti:
⸨lang:English⸩19 ⸨/lang⸩Absque uxoribus, et parvulis, atque jumentis. Novi enim quod plura habeatis pecora, et in urbibus remanere debebunt, quas tradidi vobis,
⸨lang:English⸩20 ⸨/lang⸩Donec requiem tribuat Dominus fratribus vestris, sicut vobis tribuit: et possideant ipsi etiam terram, quam daturus est eis trans Jordanem: tunc revertetur unusquisque in possessionem suam, quam dedi vobis.
⸨lang:English⸩21 ⸨/lang⸩Josue quoque in tempore illo præcepi, dicens: Oculi tui viderunt quæ fecit Dominus Deus vester duobus his regibus: sic faciet omnibus regnis, ad quæ transiturus es.
⸨lang:English⸩22 ⸨/lang⸩Ne timeas eos: Dominus enim Deus vester pugnabit pro vobis.
⸨lang:English⸩23 ⸨/lang⸩Precatusque sum Dominum in tempore illo, dicens:
⸨lang:English⸩24 ⸨/lang⸩Domine Deus, tu cœpisti ostendere servo tuo magnitudinem tuam, manumque fortissimam; neque enim est alius Deus, vel in cælo, vel in terra, qui possit facere opera tua, et comparari fortitudini tuæ.
⸨lang:English⸩25 ⸨/lang⸩Transibo igitur, et videbo terram hanc optimam trans Jordanem, et montem istum egregium, et Libanum.
⸨lang:English⸩26 ⸨/lang⸩Iratusque est Dominus mihi propter vos, nec exaudivit me, sed dixit mihi: Sufficit tibi: nequaquam ultra loquaris de hac re ad me.
⸨lang:English⸩27 ⸨/lang⸩Ascende cacumen Phasgæ, et oculos tuos circumfer ad occidentem, et ad aquilonem, austrumque et orientem, et aspice; nec enim transibis Jordanem istum.
⸨lang:English⸩28 ⸨/lang⸩Præcipe Josue, et corrobora eum atque conforta: quia ipse præcedet populum istum, et dividet eis terram quam visurus es.
⸨lang:English⸩29 ⸨/lang⸩Mansimusque in valle contra fanum Phogor.