⸨cen⸩CAPUT XX⸼

⸨lang:English⸩1 ⸨/lang⸩⸨sc⸩Si⸨/sc⸩ exieris ad bellum contra hostes tuos, et videris equitatus et currus, et majorem quam tu habeas adversarii exercitus multitudinem, non timebis eos: quia Dominus Deus tuus tecum est, qui eduxit te de terra Ægypti.
⸨lang:English⸩2 ⸨/lang⸩Appropinquante autem jam prælio, stabit sacerdos ante aciem, et sic loquetur ad populum:
⸨lang:English⸩3 ⸨/lang⸩Audi, Israel, vos hodie contra inimicos vestros pugnam committitis; non pertimescat cor vestrum; nolite metuere, nolite cedere, nec formidetis eos:
⸨lang:English⸩4 ⸨/lang⸩Quia Dominus Deus vester in medio vestri est, et pro vobis contra adversarios dimicabit, ut eruat vos de periculo.
⸨lang:English⸩5 ⸨/lang⸩Duces quoque per singulas turmas audiente exercitu proclamabunt: Quis est homo qui ædificavit domum novam, et non dedicavit eam? vadat, et revertatur in domum suam, ne forte moriatur in bello, et alius dedicet eam.
⸨lang:English⸩6 ⸨/lang⸩Quis est homo qui plantavit vineam, et necdum fecit eam esse communem, de qua vesci omnibus liceat? vadat, et revertatur in domum suam, ne forte moriatur in bello, et alius homo ejus fungatur officio.
⸨lang:English⸩7 ⸨/lang⸩Quis est homo qui despondit uxorem, et non accepit eam? vadat, et revertatur in domum suam, ne forte moriatur in bello, et alius homo accipiat eam.
⸨lang:English⸩8 ⸨/lang⸩His dictis addent reliqua, et loquentur ad populum: Quis est homo formidolosus, et corde pavido? vadat, et revertatur in domum suam, ne pavere faciat corda fratrum suorum, sicut ipse timore perterritus est.
⸨lang:English⸩9 ⸨/lang⸩Cumque siluerint duces exercitus, et finem loquendi fecerint, unusquisque suos ad bellandum cuneos præparabit.
⸨lang:English⸩10 ⸨/lang⸩Si quando accesseris ad expugnandam civitatem, offeres ei primum pacem.
⸨lang:English⸩11 ⸨/lang⸩Si receperit, et aperuerit tibi portas, cunctus populus, qui in ea est, salvabitur, et serviet tibi sub tributo.
⸨lang:English⸩12 ⸨/lang⸩Sin autem fœdus inire noluerit, et cœperit contra te bellum, oppugnabis eam.
⸨lang:English⸩13 ⸨/lang⸩Cumque tradiderit Dominus Deus tuus illam in manu tua, percuties omne quod in ea generis masculini est, in ore gladii,
⸨lang:English⸩14 ⸨/lang⸩Absque mulieribus et infantibus, jumentis, et ceteris quæ in civitate sunt. Omnem prædam exercitui divides, et comedes de spoliis hostium tuorum, quæ Dominus Deus tuus dederit tibi.
⸨lang:English⸩15 ⸨/lang⸩Sic facies cunctis civitatibus, quæ a te procul valde sunt, et non sunt de his urbibus, quas in possessionem accepturus es.
⸨lang:English⸩16 ⸨/lang⸩De his autem civitatibus, quæ dabuntur tibi, nullum omnino permittes vivere:
⸨lang:English⸩17 ⸨/lang⸩Sed interficies in ore gladii, Hethæum videlicet, et Amorrhæum, et Chananæum, Pherezæum, et Hevæum, et Jebusæum, sicut præcepit tibi Dominus Deus tuus:
⸨lang:English⸩18 ⸨/lang⸩Ne forte doceant vos facere cunctas abominationes, quas ipsi operati sunt diis suis: et peccetis in Dominum Deum vestrum.
⸨lang:English⸩19 ⸨/lang⸩Quando obsederis civitatem multo tempore, et munitionibus circumdederis ut expugnes eam, non succides arbores de quibus vesci potest, nec securibus per circuitum debes vastare regionem: quoniam lignum est, et non homo, nec potest bellantium contra te augere numerum.
⸨lang:English⸩20 ⸨/lang⸩Si qua autem ligna non sunt pomifera, sed agrestia, et in ceteros apta usus, succide, et instrue machinas, donec capias civitatem, quæ contra te dimicat.