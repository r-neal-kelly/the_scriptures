⸨cen⸩CAPUT XXXII⸼

⸨lang:English⸩1⸨/lang⸩ ⸨sc⸩Audite⸨/sc⸩, cæli, quæ loquor, audiat terra verba oris mei.
⸨lang:English⸩2⸨/lang⸩ Concrescat ut pluvia doctrina mea, fluat ut ros eloquium meum, quasi imber super herbam, et quasi stillæ super gramina.
⸨lang:English⸩3⸨/lang⸩ Quia nomen Domini invocabo: date magnificentiam Deo nostro.
⸨lang:English⸩4⸨/lang⸩ Dei perfecta sunt opera, et omnes viæ ejus judicia: Deus fidelis, et absque ulla iniquitate, justus et rectus.
⸨lang:English⸩5⸨/lang⸩ Peccaverunt ei, et non filii ejus in sordibus: generatio prava atque perversa.
⸨lang:English⸩6⸨/lang⸩ Hæccine reddis Domino, popule stulte et insipiens? numquid non ipse est pater tuus, qui possedit te, et fecit, et creavit te?
⸨lang:English⸩7⸨/lang⸩ Memento dierum antiquorum, cogita generationes singulas: interroga patrem tuum, et annuntiabit tibi; majores tuos, et dicent tibi.
⸨lang:English⸩8⸨/lang⸩ Quando dividebat Altissimus gentes: quando separabat filios Adam, constituit terminos populorum juxta numerum filiorum Israel.
⸨lang:English⸩9⸨/lang⸩ Pars autem Domini, populus ejus: Jacob funiculus hereditatis ejus.
⸨lang:English⸩10⸨/lang⸩ Invenit eum in terra deserta, in loco horroris, et vastæ solitudinis: circumduxit eum, et docuit: et custodivit quasi pupillam oculi sui.
⸨lang:English⸩11⸨/lang⸩ Sicut aquila provocans ad volandum pullos suos, et super eos volitans, expandit alas suas, et assumpsit eum, atque portavit in humeris suis.
⸨lang:English⸩12⸨/lang⸩ Dominus solus dux ejus fuit: et non erat cum eo Deus alienus.
⸨lang:English⸩13⸨/lang⸩ Constituit eum super excelsam terram: ut comederet fructus agrorum, ut sugeret mel de petra, oleumque de saxo durissimo.
⸨lang:English⸩14⸨/lang⸩ Butyrum de armento, et lac de ovibus cum adipe agnorum, et arietum filiorum Basan: et hircos cum medulla tritici, et sanguinem uvæ biberet meracissimum.
⸨lang:English⸩15⸨/lang⸩ Incrassatus est dilectus, et recalcitravit: incrassatus, impinguatus, dilatatus, dereliquit Deum factorem suum, et recessit a Deo salutari suo.
⸨lang:English⸩16⸨/lang⸩ Provocaverunt eum in diis alienis, et in abominationibus ad iracundiam concitaverunt.
⸨lang:English⸩17⸨/lang⸩ Immolaverunt dæmoniis, et non Deo, diis quos ignorabant: novi recentesque venerunt, quos non coluerunt patres eorum.
⸨lang:English⸩18⸨/lang⸩ Deum qui te genuit dereliquisti, et oblitus es Domini creatoris tui.
⸨lang:English⸩19⸨/lang⸩ Vidit Dominus, et ad iracundiam concitatus est: quia provocaverunt eum filii sui et filiæ.
⸨lang:English⸩20⸨/lang⸩ Et ait: Abscondam faciem meam ab eis, et considerabo novissima eorum: generatio enim perversa est, et infideles filii.
⸨lang:English⸩21⸨/lang⸩ Ipsi me provocaverunt in eo qui non erat Deus, et irritaverunt in vanitatibus suis: et ego provocabo eos in eo qui non est populus, et in gente stulta irritabo illos.
⸨lang:English⸩22⸨/lang⸩ Ignis succensus est in furore meo, et ardebit usque ad inferni novissima: devorabitque terram cum germine suo, et montium fundamenta comburet.
⸨lang:English⸩23⸨/lang⸩ Congregabo super eos mala, et sagittas meas complebo in eis.
⸨lang:English⸩24⸨/lang⸩ Consumentur fame, et devorabunt eos aves morsu amarissimo: dentes bestiarum immittam in eos, cum furore trahentium super terram, atque serpentium.
⸨lang:English⸩25⸨/lang⸩ Foris vastabit eos gladius, et intus pavor, juvenem simul ac virginem, lactentem cum homine sene.
⸨lang:English⸩26⸨/lang⸩ Dixi: Ubinam sunt? cessare faciam ex hominibus memoriam eorum.
⸨lang:English⸩27⸨/lang⸩ Sed propter iram inimicorum distuli: ne forte superbirent hostes eorum, et dicerent: Manus nostra excelsa, et non Dominus, fecit hæc omnia.
⸨lang:English⸩28⸨/lang⸩ Gens absque consilio est, et sine prudentia.
⸨lang:English⸩29⸨/lang⸩ Utinam saperent, et intelligerent, ac novissima providerent.
⸨lang:English⸩30⸨/lang⸩ Quo modo persequatur unus mille, et duo fugent decem millia? nonne ideo, quia Deus suus vendidit eos, et Dominus conclusit illos?
⸨lang:English⸩31⸨/lang⸩ Non enim est Deus noster ut dii eorum: et inimici nostri sunt judices.
⸨lang:English⸩32⸨/lang⸩ De vinea Sodomorum, vinea eorum, et de suburbanis Gomorrhæ: uva eorum uva fellis, et botri amarissimi.
⸨lang:English⸩33⸨/lang⸩ Fel draconum vinum eorum, et venenum aspidum insanabile.
⸨lang:English⸩34⸨/lang⸩ Nonne hæc condita sunt apud me, et signata in thesauris meis?
⸨lang:English⸩35⸨/lang⸩ Mea est ultio, et ego retribuam in tempore, ut labatur pes eorum: juxta est dies perditionis, et adesse festinant tempora.
⸨lang:English⸩36⸨/lang⸩ Judicabit Dominus populum suum, et in servis suis miserebitur: videbit quod infirmata sit manus, et clausi quoque defecerunt, residuique consumpti sunt.
⸨lang:English⸩37⸨/lang⸩ Et dicet: Ubi sunt dii eorum, in quibus habebant fiduciam?
⸨lang:English⸩38⸨/lang⸩ De quorum victimis comedebant adipes, et bibebant vinum libaminum: surgant, et opitulentur vobis, et in necessitate vos protegant.
⸨lang:English⸩39⸨/lang⸩ Videte quod ego sim solus, et non sit alius Deus præter me: ego occidam, et ego vivere faciam: percutiam, et ego sanabo, et non est qui de manu mea possit eruere.
⸨lang:English⸩40⸨/lang⸩ Levabo ad cælum manum meam, et dicam: Vivo ego in æternum.
⸨lang:English⸩41⸨/lang⸩ Si acuero ut fulgur gladium meum, et arripuerit judicium manus mea: reddam ultionem hostibus meis, et his qui oderunt me retribuam
⸨lang:English⸩42⸨/lang⸩ Inebriabo sagittas meas sanguine, et gladius meus devorabit carnes, de cruore occisorum, et de captivitate, nudati inimicorum capitis.
⸨lang:English⸩43⸨/lang⸩ Laudate gentes populum ejus, quia sanguinem servorum suorum ulciscetur: et vindictam retribuet in hostes eorum, et propitius erit terræ populi sui.
⸨lang:English⸩44⸨/lang⸩ Venit ergo Moyses, et locutus est omnia verba cantici hujus in auribus populi, ipse et Josue filius Nun.
⸨lang:English⸩45⸨/lang⸩ Complevitque omnes sermones istos, loquens ad universum Israel.
⸨lang:English⸩46⸨/lang⸩ Et dixit ad eos: Ponite corda vestra in omnia verba, quæ ego testificor vobis hodie: ut mandetis ea filiis vestris custodire et facere, et implere universa quæ scripta sunt legis hujus:
⸨lang:English⸩47⸨/lang⸩ Quia non incassum præcepta sunt vobis, sed ut singuli in eis viverent: quæ facientes longo perseveretis tempore in terra, ad quam, Jordane transmisso, ingredimini possidendam.
⸨lang:English⸩48⸨/lang⸩ Locutusque est Dominus ad Moysen in eadem die, dicens:
⸨lang:English⸩49⸨/lang⸩ Ascende in montem istum Abarim, id est, transitum in montem Nebo, qui est in terra Moab contra Jericho: et vide terram Chanaan, quam ego tradam filiis Israel obtinendam, et morere in monte.
⸨lang:English⸩50⸨/lang⸩ Quem conscendens jungeris populis tuis, sicut mortuus est Aaron frater tuus in monte Hor, et appositus populis suis:
⸨lang:English⸩51⸨/lang⸩ Quia prævaricati estis contra me, in medio filiorum Israel, ad Aquas contradictionis in Cades deserti Sin: et non sanctificastis me inter filios Israel.
⸨lang:English⸩52⸨/lang⸩ Econtra videbis terram, et non ingredieris in eam, quam ego dabo filiis Israel.