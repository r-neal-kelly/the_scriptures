⸨cen⸩פרשה כז׃

⸨lang:English⸩⸨sup⸩1⸨/sup⸩ ⸨/lang⸩וַיְצַ֤ו ⸨fix:מֹשֶׁה֙⸩משֶׁה֙⸨/fix⸩ וְזִקְנֵ֣י יִשְׂרָאֵ֔ל אֶת־הָעָ֖ם לֵאמֹ֑ר שָׁמֹר֙ אֶת־כָּל־הַמִּצְוָ֔ה אֲשֶׁ֧ר אָֽנֹכִ֛י מְצַוֶּ֥ה אֶתְכֶ֖ם הַיֹּֽום׃
⸨lang:English⸩⸨sup⸩2⸨/sup⸩ ⸨/lang⸩וְהָיָ֗ה בַּיֹּום֮ אֲשֶׁ֣ר תַּֽעַבְר֣וּ אֶת־הַיַּרְדֵּן֒ אֶל־הָאָ֕רֶץ אֲשֶׁר־יְהֹוָ֥ה אֱלֹהֶ֖יךָ נֹתֵ֣ן לָ֑ךְ וַֽהֲקֵֽמֹתָ֤ לְךָ֙ אֲבָנִ֣ים גְּדֹלֹ֔ות וְשַׂדְתָּ֥ אֹתָ֖ם בַּשִּֽׂיד׃
⸨lang:English⸩⸨sup⸩3⸨/sup⸩ ⸨/lang⸩וְכָֽתַבְתָּ֣ עֲלֵיהֶ֗ן אֶת־כָּל־דִּבְרֵ֛י הַתֹּורָ֥ה הַזֹּ֖את בְּעָבְרֶ֑ךָ לְמַ֡עַן אֲשֶׁר֩ תָּבֹ֨א אֶל־הָאָ֜רֶץ אֲשֶׁר־יְהֹוָ֥ה אֱלֹהֶ֣יךָ ׀ נֹתֵ֣ן לְךָ֗ אֶ֣רֶץ זָבַ֤ת חָלָב֙ וּדְבַ֔שׁ כַּֽאֲשֶׁ֥ר דִּבֶּ֛ר יְהֹוָ֥ה אֱלֹהֵֽי־אֲבֹתֶ֖יךָ לָֽךְ׃
⸨lang:English⸩⸨sup⸩4⸨/sup⸩ ⸨/lang⸩וְהָיָה֮ בְּעָבְרְכֶ֣ם אֶת־הַיַּרְדֵּן֒ תָּקִ֜ימוּ אֶת־הָֽאֲבָנִ֣ים הָאֵ֗לֶּה אֲשֶׁ֨ר אָֽנֹכִ֜י מְצַוֶּ֥ה אֶתְכֶ֛ם הַיֹּ֖ום בְּהַ֣ר עֵיבָ֑ל וְשַׂדְתָּ֥ אֹותָ֖ם בַּשִּֽׂיד׃
⸨lang:English⸩⸨sup⸩5⸨/sup⸩ ⸨/lang⸩וּבָנִ֤יתָ שָּׁם֙ מִזְבֵּ֔חַ לַֽיהֹוָ֖ה אֱלֹהֶ֑יךָ מִזְבַּ֣ח אֲבָנִ֔ים לֹֽא־תָנִ֥יף עֲלֵיהֶ֖ם בַּרְזֶֽל׃
⸨lang:English⸩⸨sup⸩6⸨/sup⸩ ⸨/lang⸩אֲבָנִ֤ים שְׁלֵמֹות֙ תִּבְנֶ֔ה אֶת־מִזְבַּ֖ח יְהֹוָ֣ה אֱלֹהֶ֑יךָ וְהַֽעֲלִ֤יתָ עָלָיו֙ עֹולֹ֔ת לַֽיהֹוָ֖ה אֱלֹהֶֽיךָ׃
⸨lang:English⸩⸨sup⸩7⸨/sup⸩ ⸨/lang⸩וְזָֽבַחְתָּ֥ שְׁלָמִ֖ים וְאָֽכַ֣לְתָּ שָּׁ֑ם וְשָׂ֣מַחְתָּ֔ לִפְנֵ֖י יְהֹוָ֥ה אֱלֹהֶֽיךָ׃
⸨lang:English⸩⸨sup⸩8⸨/sup⸩ ⸨/lang⸩וְכָֽתַבְתָּ֣ עַל־הָֽאֲבָנִ֗ים אֶת־כָּל־דִּבְרֵ֛י הַתֹּורָ֥ה הַזֹּ֖את בַּ֗אֵ֥ר הֵיטֵֽב׃

ס

⸨lang:English⸩⸨sup⸩9⸨/sup⸩ ⸨/lang⸩וַיְדַבֵּ֤ר ⸨fix:מֹשֶׁה֙⸩משֶׁה֙⸨/fix⸩ וְהַכֹּֽהֲנִ֣ים הַֽלְוִיִּ֔ם אֶל־כָּל־יִשְׂרָאֵ֖ל לֵאמֹ֑ר הַסְכֵּ֤ת ׀ וּשְׁמַע֙ יִשְׂרָאֵ֔ל הַיֹּ֤ום הַזֶּה֙ נִֽהְיֵ֣יתָ לְעָ֗֔ם לַֽיהֹוָ֖ה אֱלֹהֶֽיךָ׃
⸨lang:English⸩⸨sup⸩10⸨/sup⸩ ⸨/lang⸩וְשָׁ֣מַעְתָּ֔ בְּקֹ֖ול יְהֹוָ֣ה אֱלֹהֶ֑יךָ וְעָשִׂ֤יתָ אֶת־מִצְוֹתָ֯ו֙ וְאֶת־חֻקָּ֔יו אֲשֶׁ֛ר אָֽנֹכִ֥י מְצַוְּךָ֖ הַיֹּֽום׃

ס

⸨lang:English⸩⸨sup⸩11⸨/sup⸩ ⸨/lang⸩ויְצַ֤ו ⸨fix:מֹשֶׁה֙⸩משֶׁה֙⸨/fix⸩ אֶת־הָעָ֔ם בַּיֹּ֥ום הַה֖וּא לֵאמֹֽר׃
⸨lang:English⸩⸨sup⸩12⸨/sup⸩ ⸨/lang⸩אֵ֠לֶּה יַֽעַמְד֞וּ לְבָרֵ֤ךְ אֶת־הָעָם֙ עַל־הַ֣ר גְּרִזִּ֔ים בְּעָבְרְכֶ֖ם אֶת־הַיַּרְדֵּ֑ן שִׁמְעֹון֙ וְלֵוִ֣י וִֽיהוּדָ֔ה וְיִשָּׂשכָ֖ר וְיֹוסֵ֥ף וּבִנְיָמִֽן׃
⸨lang:English⸩⸨sup⸩13⸨/sup⸩ ⸨/lang⸩וְאֵ֛לֶּה יַֽעַמְד֥וּ עַל־הַקְּלָלָ֖ה בְּהַ֣ר עֵיבָ֑ל רְאוּבֵן֙ גָּ֣ד וְאָשֵׁ֔ר וּזְבוּלֻ֖ן דָּ֥ן וְנַפְתָּלִֽי׃
⸨lang:English⸩⸨sup⸩14⸨/sup⸩ ⸨/lang⸩וְעָנ֣וּ הַֽלְוִיִּ֗ם וְאָֽמְר֛וּ אֶל־כָּל־אִ֥ישׁ יִשְׂרָאֵ֖ל קֹ֥ול רָֽם׃

ס

⸨lang:English⸩⸨sup⸩15⸨/sup⸩ ⸨/lang⸩אָר֣וּר הָאִ֡ישׁ אֲשֶׁ֣ר יַֽעֲשֶׂה֩ פֶ֨סֶל וּמַסֵּכָ֜ה תֹּֽועֲבַ֣ת יְהֹוָ֗ה מַֽעֲשֵׂ֛ה יְדֵ֥י חָרָ֖שׁ וְשָׂ֣ם בַּסָּ֑תֶר וְעָנ֧וּ כָל־הָעָ֛ם וְאָֽמְר֖וּ אָמֵֽן׃

ס

⸨lang:English⸩⸨sup⸩16⸨/sup⸩ ⸨/lang⸩אָר֕וּר מַקְלֶ֥ה אָבִ֖יו וְאִמֹּ֑ו וְאָמַ֥ר כָּל־הָעָ֖ם אָמֵֽן׃

ס

⸨lang:English⸩⸨sup⸩17⸨/sup⸩ ⸨/lang⸩אָר֕וּר מַסִּ֖יג גְּב֣וּל רֵעֵ֑הוּ וְאָמַ֥ר כָּל־הָעָ֖ם אָמֵֽן׃

ס

⸨lang:English⸩⸨sup⸩18⸨/sup⸩ ⸨/lang⸩אָר֕וּר מַשְׁגֶּ֥ה עִוֵּ֖ר בַּדָּ֑רֶךְ וְאָמַ֥ר כָּל־הָעָ֖ם אָמֵֽן׃

ס

⸨lang:English⸩⸨sup⸩19⸨/sup⸩ ⸨/lang⸩אָר֗וּר מַטֶּ֛ה מִשְׁפַּ֥ט גֵּֽר־יָתֹ֖ום וְאַלְמָנָ֑ה וְאָמַ֥ר כָּל־הָעָ֖ם אָמֵֽן׃
⸨lang:English⸩⸨sup⸩20⸨/sup⸩ ⸨/lang⸩אָר֗וּר שֹׁכֵב֙ עִם־אֵ֣שֶׁת אָבִ֔יו כִּ֥י גִלָּ֖ה כְּנַ֣ף אָבִ֑יו וְאָמַ֥ר כָּל־הָעָ֖ם אָמֵֽן׃

ס

⸨lang:English⸩⸨sup⸩21⸨/sup⸩ ⸨/lang⸩אָר֕וּר שֹׁכֵ֖ב עִם־כָּל־בְּהֵמָ֑ה ⸨fix:וְאָמַ֥ר⸩וְאָמ֥ר⸨/fix⸩ כָּל־הָעָ֖ם אָמֵֽן׃

ס

⸨lang:English⸩⸨sup⸩22⸨/sup⸩ ⸨/lang⸩אָר֗וּר שֹׁכֵב֙ עִם־אֲחֹתֹ֔ו בַּת־אָבִ֖יו אֹ֣ו בַת־אִמֹּ֑ו וְאָמַ֥ר כָּל־הָעָ֖ם אָמֵֽן׃

ס

⸨lang:English⸩⸨sup⸩23⸨/sup⸩ ⸨/lang⸩אָר֕וּר שֹׁכֵ֖ב עִם־חֹֽתַנִתֹּ֖ו וְאָמַ֥ר כָּל־הָעָ֖ם אָמֵֽן׃

ס

⸨lang:English⸩⸨sup⸩24⸨/sup⸩ ⸨/lang⸩אָר֕וּר מַכֵּ֥ה רֵעֵ֖הוּ בַּסָּ֑תֶר וְאָמַ֥ר כָּל־הָעָ֖ם אָמֵֽן׃

ס

⸨lang:English⸩⸨sup⸩25⸨/sup⸩ ⸨/lang⸩אָרוּר֙ לֹקֵ֣חַ שֹׁ֔חַד לְהַכֹּ֥ות נֶ֖פֶשׁ דַּ֣ם נָקִ֑י וְאָמַ֥ר כָּל־הָעָ֖ם אָמֵֽן׃

ס

⸨lang:English⸩⸨sup⸩26⸨/sup⸩ ⸨/lang⸩אָר֗וּר אֲשֶׁ֧ר לֹֽא־יָקִ֛ים אֶת־דִּבְרֵ֥י הַתֹּורָֽה־הַזֹּ֖את לַֽעֲשֹׂ֣ות אֹותָ֑ם וְאָמַ֥ר כָּל־הָעָ֖ם אָמֵֽן׃

פ